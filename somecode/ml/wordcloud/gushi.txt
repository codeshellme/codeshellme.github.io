《将进酒·君不见黄河之水天上来》  [唐]李白
君不见黄河之水天上来，奔流到海不复回。
君不见高堂明镜悲白发，朝如青丝暮成雪。
人生得意须尽欢，莫使金樽空对月。
天生我材必有用，千金散尽还复来。
烹羊宰牛且为乐，会须一饮三百杯。
岑夫子，丹丘生，将进酒，杯莫停。
与君歌一曲，请君为我倾耳听。
钟鼓馔玉不足贵，但愿长醉不复醒。
古来圣贤皆寂寞，惟有饮者留其名。
陈王昔时宴平乐，斗酒十千恣欢谑。
主人何为言少钱，径须沽取对君酌。
五花马，千金裘，呼儿将出换美酒，与尔同销万古愁。


《江城子·乙卯正月二十日夜记梦》  [宋]苏轼
十年生死两茫茫，不思量，自难忘。
千里孤坟，无处话凄凉。
纵使相逢应不识，尘满面，鬓如霜。
夜来幽梦忽还乡，小轩窗，正梳妆。
相顾无言，惟有泪千行。
料得年年肠断处，明月夜，短松冈。


《声声慢·寻寻觅觅》  [宋]李清照
寻寻觅觅，冷冷清清，凄凄惨惨戚戚。
乍暖还寒时候，最难将息。
三杯两盏淡酒，怎敌他、晚来风急？
雁过也，正伤心，却是旧时相识。
满地黄花堆积。
憔悴损，如今有谁堪摘？
守着窗儿，独自怎生得黑？
梧桐更兼细雨，到黄昏、点点滴滴。
这次第，怎一个愁字了得！


《青玉案·元夕》  [宋]辛弃疾
东风夜放花千树，更吹落，星如雨。
宝马雕车香满路。
凤箫声动，玉壶光转，一夜鱼龙舞。
蛾儿雪柳黄金缕，笑语盈盈暗香去。
众里寻他千百度，蓦然回首，那人却在，灯火阑珊处。


《长恨歌》  [唐]白居易
汉皇重色思倾国，御宇多年求不得。
杨家有女初长成，养在深闺人未识。
天生丽质难自弃，一朝选在君王侧。
回眸一笑百媚生，六宫粉黛无颜色。
春寒赐浴华清池，温泉水滑洗凝脂。
侍儿扶起娇无力，始是新承恩泽时。
云鬓花颜金步摇，芙蓉帐暖度春宵。
春宵苦短日高起，从此君王不早朝。
承欢侍宴无闲暇，春从春游夜专夜。
后宫佳丽三千人，三千宠爱在一身。
金屋妆成娇侍夜，玉楼宴罢醉和春。
姊妹弟兄皆列土，可怜光采生门户。
遂令天下父母心，不重生男重生女。
骊宫高处入青云，仙乐风飘处处闻。
缓歌慢舞凝丝竹，尽日君王看不足。
渔阳鼙鼓动地来，惊破霓裳羽衣曲。
九重城阙烟尘生，千乘万骑西南行。
翠华摇摇行复止，西出都门百余里。
六军不发无奈何，宛转蛾眉马前死。
花钿委地无人收，翠翅金雀玉搔头。
君王掩面救不得，回看血泪相和流。
黄埃散漫风萧索，云栈萦纡登剑阁。
峨嵋山下少人行，旌旗无光日色薄。
蜀江水碧蜀山青，圣主朝朝暮暮情。
行宫见月伤心色，夜雨闻铃肠断声。
天旋地转回龙驭，到此踌躇不能去。
马嵬坡下泥土中，不见玉颜空死处。
君臣相顾尽沾衣，东望都门信马归。
归来池苑皆依旧，太液芙蓉未央柳。
芙蓉如面柳如眉，对此如何不泪垂。
春风桃李花开夜，秋雨梧桐叶落时。
西宫南苑多秋草，落叶满阶红不扫。
梨园弟子白发新，椒房阿监青娥老。
夕殿萤飞思悄然，孤灯挑尽未成眠。
迟迟钟鼓初长夜，耿耿星河欲曙天。
鸳鸯瓦冷霜华重，翡翠衾寒谁与共。
悠悠生死别经年，魂魄不曾来入梦。
临邛道士鸿都客，能以精诚致魂魄。
为感君王辗转思，遂教方士殷勤觅。
排空驭气奔如电，升天入地求之遍。
上穷碧落下黄泉，两处茫茫皆不见。
忽闻海上有仙山，山在虚无缥缈间。
楼阁玲珑五云起，其中绰约多仙子。
中有一人字太真，雪肤花貌参差是。
金阙西厢叩玉扃，转教小玉报双成。
闻道汉家天子使，九华帐里梦魂惊。
揽衣推枕起徘徊，珠箔银屏迤逦开。
云髻半偏新睡觉，花冠不整下堂来。
风吹仙袂飘飖举，犹似霓裳羽衣舞。
玉容寂寞泪阑干，梨花一枝春带雨。
含情凝睇谢君王，一别音容两渺茫。
昭阳殿里恩爱绝，蓬莱宫中日月长。
回头下望人寰处，不见长安见尘雾。
惟将旧物表深情，钿合金钗寄将去。
钗留一股合一扇，钗擘黄金合分钿。
但教心似金钿坚，天上人间会相见。
临别殷勤重寄词，词中有誓两心知。
七月七日长生殿，夜半无人私语时。
在天愿作比翼鸟，在地愿为连理枝。
天长地久有时尽，此恨绵绵无绝期。


《侠客行》  [唐]李白
赵客缦胡缨，吴钩霜雪明。
银鞍照白马，飒沓如流星。
十步杀一人，千里不留行。
事了拂衣去，深藏身与名。
闲过信陵饮，脱剑膝前横。
将炙啖朱亥，持觞劝侯嬴。
三杯吐然诺，五岳倒为轻。
眼花耳热后，意气素霓生。
救赵挥金槌，邯郸先震惊。
千秋二壮士，烜赫大梁城。
纵死侠骨香，不惭世上英。
谁能书阁下，白首太玄经。


《短歌行》  [魏晋]曹操
对酒当歌，人生几何！
譬如朝露，去日苦多。
慨当以慷，忧思难忘。
何以解忧？唯有杜康。
青青子衿，悠悠我心。
但为君故，沉吟至今。
呦呦鹿鸣，食野之苹。
我有嘉宾，鼓瑟吹笙。
明明如月，何时可掇？
忧从中来，不可断绝。
越陌度阡，枉用相存。
契阔谈讌，心念旧恩。
月明星稀，乌鹊南飞。
绕树三匝，何枝可依？
山不厌高，海不厌深。
周公吐哺，天下归心。


《念奴娇·赤壁怀古》  [宋]苏轼
大江东去，浪淘尽，千古风流人物。
故垒西边，人道是，三国周郎赤壁。
乱石穿空，惊涛拍岸，卷起千堆雪。
江山如画，一时多少豪杰。
遥想公瑾当年，小乔初嫁了，雄姿英发。
羽扇纶巾，谈笑间，樯橹灰飞烟灭。
故国神游，多情应笑我，早生华发。
人生如梦，一尊还酹江月。


《定风波·莫听穿林打叶声》  [宋]苏轼
莫听穿林打叶声，何妨吟啸且徐行。
竹杖芒鞋轻胜马，谁怕？一蓑烟雨任平生。
料峭春风吹酒醒，微冷，山头斜照却相迎。
回首向来萧瑟处，归去，也无风雨也无晴。


《桃花庵歌》  [明]唐寅
桃花坞里桃花庵，桃花庵里桃花仙；
桃花仙人种桃树，又摘桃花卖酒钱。
酒醒只在花前坐，酒醉还须花下眠；
半醒半醉日复日，花落花开年复年。
但愿老死花酒间，不愿鞠躬车马前；
车尘马足富者趣，酒盏花枝贫者缘。
若将富贵比贫贱，一在平地一在天；
若将贫贱比车马，他得驱驰我得闲。
别人笑我太疯癫，我笑他人看不穿；
不见五陵豪杰墓，无花无酒锄作田。


《无题》  [唐]李商隐
相见时难别亦难，东风无力百花残。
春蚕到死丝方尽，蜡炬成灰泪始干。
晓镜但愁云鬓改，夜吟应觉月光寒。
蓬山此去无多路，青鸟殷勤为探看。


《琵琶行》  [唐]白居易
浔阳江头夜送客，枫叶荻花秋瑟瑟。
主人下马客在船，举酒欲饮无管弦。
醉不成欢惨将别，别时茫茫江浸月。
忽闻水上琵琶声，主人忘归客不发。
寻声暗问弹者谁，琵琶声停欲语迟。
移船相近邀相见，添酒回灯重开宴。
千呼万唤始出来，犹抱琵琶半遮面。
转轴拨弦三两声，未成曲调先有情。
弦弦掩抑声声思，似诉平生不得志。
低眉信手续续弹，说尽心中无限事。
轻拢慢拈抹复挑，初为霓裳后六幺。
大弦嘈嘈如急雨，小弦切切如私语。
嘈嘈切切错杂弹，大珠小珠落玉盘。
间关莺语花底滑，幽咽泉流冰下难。
冰泉冷涩弦凝绝，凝绝不通声暂歇。
别有幽愁暗恨生，此时无声胜有声。
银瓶乍破水浆迸，铁骑突出刀枪鸣。
曲终收拨当心画，四弦一声如裂帛。
东船西舫悄无言，唯见江心秋月白。
沉吟放拨插弦中，整顿衣裳起敛容。
自言本是京城女，家在虾蟆陵下住。
十三学得琵琶成，名属教坊第一部。
曲罢常教善才服，妆成每被秋娘妒。
五陵年少争缠头，一曲红绡不知数。
钿头云篦击节碎，血色罗裙翻酒污。
今年欢笑复明年，秋月春风等闲度。
弟走从军阿姨死，暮去朝来颜色故。
门前冷落鞍马稀，老大嫁作商人妇。
商人重利轻别离，前月浮梁买茶去。
去来江口守空船，绕船月明江水寒。
夜深忽梦少年事，梦啼妆泪红阑干。
我闻琵琶已叹息，又闻此语重唧唧。
同是天涯沦落人，相逢何必曾相识。
我从去年辞帝京，谪居卧病浔阳城。
浔阳地僻无音乐，终岁不闻丝竹声。
住近湓江地低湿，黄庐苦竹绕宅生。
其间旦暮闻何物，杜鹃啼血猿哀鸣。
春江花朝秋月夜，往往取酒还独倾。
岂无山歌与村笛？呕哑嘲哳难为听。
今夜闻君琵琶语，如听仙乐耳暂明。
莫辞更坐弹一曲，为君翻作琵琶行。
感我此言良久立，却坐促弦弦转急。
凄凄不似向前声，满座重闻皆掩泣。
座中泣下谁最多，江州司马青衫湿。


《水调歌头·明月几时有》  [宋]苏轼
明月几时有，把酒问青天。
不知天上宫阙，今夕是何年？
我欲乘风归去，又恐琼楼玉宇，高处不胜寒。
起舞弄清影，何似在人间！
转朱阁，低绮户，照无眠。
不应有恨，何事长向别时圆？
人有悲欢离合，月有阴晴圆缺，此事古难全。
但愿人长久，千里共婵娟。


《春江花月夜》  [唐]张若虚
春江潮水连海平，海上明月共潮生。
滟滟随波千万里，何处春江无月明!
江流宛转绕芳甸，月照花林皆似霰;
空里流霜不觉飞，汀上白沙看不见。
江天一色无纤尘，皎皎空中孤月轮。
江畔何人初见月？江月何年初照人？
人生代代无穷已，江月年年望相似。
不知江月待何人，但见长江送流水。
白云一片去悠悠，青枫浦上不胜愁。
谁家今夜扁舟子？何处相思明月楼？
可怜楼上月徘徊，应照离人妆镜台。
玉户帘中卷不去，捣衣砧上拂还来。
此时相望不相闻，愿逐月华流照君。
鸿雁长飞光不度，鱼龙潜跃水成文。
昨夜闲潭梦落花，可怜春半不还家。
江水流春去欲尽，江潭落月复西斜。
斜月沉沉藏海雾，碣石潇湘无限路。
不知乘月几人归，落月摇情满江树。


《清平调词三首》  [唐]李白
云想衣裳花想容，春风拂槛露华浓。
若非群玉山头见，会向瑶台月下逢。
一枝秾艳露凝香，云雨巫山枉断肠。
借问汉宫谁得似，可怜飞燕倚新妆。
名花倾国两相欢，长得君王带笑看。
解释春风无限恨，沉香亭北倚阑干。


《山居秋暝》  [唐]王维
空山新雨后，天气晚来秋。
明月松间照，清泉石上流。
竹喧归浣女，莲动下渔舟。
随意春芳歇，王孙自可留。


《卜算子·咏梅》  [现代]毛泽东
风雨送春归，飞雪迎春到。
已是悬崖百丈冰，犹有花枝俏。
俏也不争春，只把春来报。
待到山花烂漫时，她在丛中笑。


《临江仙·滚滚长江东逝水》  [明]杨慎
滚滚长江东逝水，浪花淘尽英雄。
是非成败转头空。
青山依旧在，几度夕阳红。
白发渔樵江渚上，惯看秋月春风。
一壶浊酒喜相逢。
古今多少事，都付笑谈中。


《金缕衣》  [唐]杜秋娘
其一劝君莫惜金缕衣，劝君须惜少年时。
有花堪折直须折，莫待无花空折枝。
其二青天无云月如烛，露泣梨花白如玉。
子规一夜啼到明，美人独在空房宿。
其三空赐罗衣不赐恩，一薰香后一销魂。
虽然舞袖何曾舞，常对春风裛泪痕。
其四不洗残妆凭绣床，也同女伴绣鸳鸯。
回针刺到双飞处，忆著征夫泪数行。
其五眼想心思梦里惊，无人知我此时情。
不如池上鸳鸯鸟，双宿双飞过一生。
其六一去辽阳系梦魂，忽传征骑到中门。
纱窗不肯施红粉，徒遣萧郎问泪痕。
其七莺啼露冷酒初醒，罨画楼西晓角鸣。
翠羽帐中人梦觉，宝钗斜坠枕函声。
其八行人南北分征路，流水东西接御沟。
终日坡前怨离别，谩名长乐是长愁。
其九偏倚绣床愁不起，双垂玉箸翠鬟低。
卷帘相待无消息，夜合花前日又西。
其十悔将泪眼向东开，特地愁从望里来。
三十六峰犹不见，况伊如燕这身材。
其十一满目笙歌一段空，万般离恨总随风。
多情为谢残阳意，与展晴霞片片红。
其十二两心不语暗知情，灯下裁缝月下行。
行到阶前知未睡，夜深闻放剪刀声。
其十三近寒食雨草萋萋，著麦苗风柳映堤。
等是有家归未得，杜鹃休向耳边啼。
其十四水纹珍簟思悠悠，千里佳期一夕休。
从此无心爱良夜，任他明月下西楼。
其十五数日相随两不忘，郎心如妾妾如郎。
出门便是东西路，把取红笺各断肠。
其十六无定河边暮角声，赫连台畔旅人情。
函关归路千余里，一夕秋风白发生。
其十七花落长川草色青，暮山重叠两冥冥。
逢春便觉飘蓬苦，今日分飞一涕零。
其十八洛阳才子邻箫恨，湘水佳人锦瑟愁。
今昔两成惆怅事，临邛春尽暮江流。
其十九浙江轻浪去悠悠，望海楼吹望海愁。
莫怪乡心随魄断，十年为客在他州。


《登高》  [唐]杜甫
风急天高猿啸哀，渚清沙白鸟飞回。
无边落木萧萧下，不尽长江滚滚来。
万里悲秋常作客，百年多病独登台。
艰难苦恨繁霜鬓，潦倒新停浊酒杯。


《蝶恋花·槛菊愁烟兰泣露》  [宋]晏殊
槛菊愁烟兰泣露，罗幕轻寒，燕子双飞去。
明月不谙离恨苦，斜光到晓穿朱户。
昨夜西风凋碧树，独上高楼，望尽天涯路。
欲寄彩笺兼尺素，山长水阔知何处。


《冬夜读书示子聿》  [宋]陆游
古人学问无遗力，少壮工夫老始成。
纸上得来终觉浅，绝知此事要躬行。


《沁园春·雪》  [现代]毛泽东
北国风光，千里冰封，万里雪飘。
望长城内外，惟余莽莽；大河上下，顿失滔滔。
山舞银蛇，原驰蜡象，欲与天公试比高。
须晴日，看红妆素裹，分外妖娆。
江山如此多娇，引无数英雄竞折腰。
惜秦皇汉武，略输文采；唐宗宋祖，稍逊风骚。
一代天骄，成吉思汗，只识弯弓射大雕。
俱往矣，数风流人物，还看今朝。


《相见欢·林花谢了春红》  [唐]李煜
林花谢了春红，太匆匆，无奈朝来寒雨晚来风。
胭脂泪，相留醉，几时重，自是人生长恨水长东。


《行路难 其一》  [唐]李白
金樽清酒斗十千，玉盘珍羞直万钱。
停杯投箸不能食，拔剑四顾心茫然。
欲渡黄河冰塞川，将登太行雪满山。
闲来垂钓碧溪上，忽复乘舟梦日边。
行路难，行路难，多歧路，今安在。
长风破浪会有时，直挂云帆济沧海。


《雨霖铃·寒蝉凄切》  [宋]柳永
寒蝉凄切，对长亭晚，骤雨初歇。
都门帐饮无绪，留恋处，兰舟催发。
执手相看泪眼，竟无语凝噎。
念去去，千里烟波，暮霭沉沉楚天阔。
多情自古伤离别，更那堪冷落清秋节！
今宵酒醒何处？杨柳岸，晓风残月。
此去经年，应是良辰好景虚设。
便纵有千种风情，更与何人说？(好景一作：美景)。


《相思》  [唐]王维
红豆生南国，春来发几枝。
愿君多采撷，此物最相思。


《相见欢·无言独上西楼》  [唐]李煜
无言独上西楼，月如钩。
寂寞梧桐深院锁清秋。
剪不断，理还乱，是离愁。
别是一般滋味在心头。


《宣州谢朓楼饯别校书叔云》  [唐]李白
弃我去者，昨日之日不可留；
乱我心者，今日之日多烦忧。
长风万里送秋雁，对此可以酣高楼。
蓬莱文章建安骨，中间小谢又清发。
俱怀逸兴壮思飞，欲上青天览明月。
抽刀断水水更流，举杯消愁愁更愁。
人生在世不称意，明朝散发弄扁舟。


《破阵子·为陈同甫赋壮词以寄之》  [宋]辛弃疾
醉里挑灯看剑，梦回吹角连营。
八百里分麾下炙，五十弦翻塞外声。沙场秋点兵。
马作的卢飞快，弓如霹雳弦惊。
了却君王天下事，赢得生前身后名。可怜白发生。


《如梦令·昨夜雨疏风骤》  [宋]李清照
昨夜雨疏风骤，浓睡不消残酒，
试问卷帘人，却道海棠依旧。
知否，知否，应是绿肥红瘦。


《望天门山》  [唐]李白
天门中断楚江开，碧水东流至此回。
两岸青山相对出，孤帆一片日边来。


《蝶恋花·伫倚危楼风细细》  [宋]柳永
伫倚危楼风细细，望极春愁，黯黯生天际。
草色烟光残照里，无言谁会凭阑意。
拟把疏狂图一醉，对酒当歌，强乐还无味。
衣带渐宽终不悔，为伊消得人憔悴。


《长相思·山一程》  [清]纳兰性德
山一程，水一程，身向榆关那畔行，夜深千帐灯。
风一更，雪一更，聒碎乡心梦不成，故园无此声。


《绝句》  [唐]杜甫
两个黄鹂鸣翠柳，一行白鹭上青天。
窗含西岭千秋雪，门泊东吴万里船。


《夜宿山寺》  [唐]李白
危楼高百尺，手可摘星辰。
不敢高声语，恐惊天上人。


《无题》  [唐]李商隐
昨夜星辰昨夜风，画楼西畔桂堂东。
身无彩凤双飞翼，心有灵犀一点通。
隔座送钩春酒暖，分曹射覆蜡灯红。
嗟余听鼓应官去，走马兰台类转蓬。


《蜀道难》  [唐]李白
噫吁嚱，危乎高哉！
蜀道之难，难于上青天！
蚕丛及鱼凫，开国何茫然！
尔来四万八千岁，不与秦塞通人烟。
西当太白有鸟道，可以横绝峨眉巅。
地崩山摧壮士死，然后天梯石栈相钩连。
上有六龙回日之高标，下有冲波逆折之回川。
黄鹤之飞尚不得过，猿猱欲度愁攀援。
青泥何盘盘，百步九折萦岩峦。
扪参历井仰胁息，以手抚膺坐长叹。
问君西游何时还？畏途巉岩不可攀。
但见悲鸟号古木，雄飞雌从绕林间。
又闻子规啼夜月，愁空山。
蜀道之难,难于上青天，使人听此凋朱颜！
连峰去天不盈尺，枯松倒挂倚绝壁。
飞湍瀑流争喧豗，砯崖转石万壑雷。
其险也如此，嗟尔远道之人胡为乎来哉！
剑阁峥嵘而崔嵬，一夫当关，万夫莫开。
所守或匪亲，化为狼与豺。
朝避猛虎，夕避长蛇；磨牙吮血，杀人如麻。
锦城虽云乐，不如早还家。
蜀道之难,难于上青天，侧身西望长咨嗟！。


《满江红·怒发冲冠》  [宋]岳飞
怒发冲冠，凭栏处潇潇雨歇。
抬望眼，仰天长啸，壮怀激烈。
三十功名尘与土，八千里路云和月。
莫等闲白了少年头，空悲切。
靖康耻，犹未雪；臣子恨，何时灭！
驾长车踏破贺兰山缺。
壮志饥餐胡虏肉，笑谈渴饮匈奴血。
待从头收拾旧山河，朝天阙。


《早发白帝城》  [唐]李白
朝辞白帝彩云间，千里江陵一日还。
两岸猿声啼不住，轻舟已过万重山。


《春夜洛城闻笛》  [唐]李白
谁家玉笛暗飞声，散入春风满洛城。
此夜曲中闻折柳，何人不起故园情。


《大林寺桃花》  [唐]白居易
人间四月芳菲尽，山寺桃花始盛开。
长恨春归无觅处，不知转入此中来。


《登金陵凤凰台》  [唐]李白
凤凰台上凤凰游，凤去台空江自流。
吴宫花草埋幽径，晋代衣冠成古丘。
三山半落青天外，二水中分白鹭洲。
总为浮云能蔽日，长安不见使人愁。


《凉州词》  [唐]王翰
葡萄美酒夜光杯，欲饮琵琶马上催。
醉卧沙场君莫笑，古来征战几人回？


《沁园春·长沙》  [现代]毛泽东
独立寒秋，湘江北去，橘子洲头。
看万山红遍，层林尽染；
漫江碧透，百舸争流。
鹰击长空，鱼翔浅底，万类霜天竞自由。
怅寥廓，问苍茫大地，谁主沉浮？
携来百侣曾游，忆往昔峥嵘岁月稠。
恰同学少年，风华正茂；
书生意气，挥斥方遒。
指点江山，激扬文字，粪土当年万户侯。
曾记否，到中流击水，浪遏飞舟！


《自遣》  [唐]罗隐
得即高歌失即休，多愁多恨亦悠悠。
今朝有酒今朝醉，明日愁来明日愁。


《把酒问月》  [唐]李白
青天有月来几时，我今停杯一问之：
人攀明月不可得，月行却与人相随？
皎如飞镜临丹阙，绿烟灭尽清辉发？
但见宵从海上来，宁知晓向云间没？
白兔捣药秋复春，嫦娥孤栖与谁邻？
今人不见古时月，今月曾经照古人。
古人今人若流水，共看明月皆如此。
唯愿当歌对酒时，月光长照金樽里。


《西江月·世事一场大梦》  [宋]苏轼
世事一场大梦，人生几度秋凉？
夜来风叶已鸣廊。看取眉头鬓上。
酒贱常愁客少，月明多被云妨。
中秋谁与共孤光。把盏凄然北望。


《鹊桥仙·纤云弄巧》  [宋]秦观
纤云弄巧，飞星传恨，银汉迢迢暗度。
金风玉露一相逢，便胜却人间无数。
(度通：渡)柔情似水，佳期如梦，忍顾鹊桥归路。
两情若是久长时，又岂在朝朝暮暮。


《浪淘沙·把酒祝东风》  [宋]欧阳修
把酒祝东风，且共从容。
垂杨紫陌洛城东。
总是当时携手处，游遍芳丛。
聚散苦匆匆，此恨无穷。
今年花胜去年红。
可惜明年花更好，知与谁同？。


《嫦娥》  [唐]李商隐
云母屏风烛影深，长河渐落晓星沉。
嫦娥应悔偷灵药，碧海青天夜夜心。


《 游子吟 / 迎母漂上作》  [唐]孟郊
慈母手中线，游子身上衣。
临行密密缝，意恐迟迟归。
谁言寸草心，报得三春晖。


《出塞》  [唐]王昌龄
秦时明月汉时关，万里长征人未还。
但使龙城飞将在，不教胡马度阴山。


《永遇乐·京口北固亭怀古》  [宋]辛弃疾
千古江山，英雄无觅，孙仲谋处。
舞榭歌台，风流总被、雨打风吹去。
斜阳草树，寻常巷陌，人道寄奴曾住。
想当年，金戈铁马，气吞万里如虎。
元嘉草草，封狼居胥，赢得仓皇北顾。
四十三年，望中犹记，烽火扬州路。
可堪回首，佛狸祠下，一片神鸦社鼓。
凭谁问：廉颇老矣，尚能饭否？。


《江雪》  [唐]柳宗元
千山鸟飞绝，万径人踪灭。
孤舟蓑笠翁，独钓寒江雪。


《醉花阴·薄雾浓云愁永昼》  [宋]李清照
薄雾浓云愁永昼，瑞脑消金兽。
佳节又重阳，玉枕纱厨，半夜凉初透。
东篱把酒黄昏后，有暗香盈袖。
莫道不销魂，帘卷西风，人比黄花瘦。


《黄鹤楼送孟浩然之广陵》  [唐]李白
故人西辞黄鹤楼，烟花三月下扬州。
孤帆远影碧空尽，唯见长江天际流。


《酬乐天扬州初逢席上见赠》  [唐]刘禹锡
巴山楚水凄凉地，二十三年弃置身。
怀旧空吟闻笛赋，到乡翻似烂柯人。
沉舟侧畔千帆过，病树前头万木春。
今日听君歌一曲，暂凭杯酒长精神。


《关雎》  [先秦]诗经
关关雎鸠，在河之洲。
窈窕淑女，君子好逑。
参差荇菜，左右流之。
窈窕淑女，寤寐求之。
求之不得，寤寐思服。
悠哉悠哉，辗转反侧。
参差荇菜，左右采之。
窈窕淑女，琴瑟友之。
参差荇菜，左右芼之。
窈窕淑女，钟鼓乐之。


《凉州词二首》  [唐]王之涣
黄河远上白云间，一片孤城万仞山。
羌笛何须怨杨柳，春风不度玉门关。
单于北望拂云堆，杀马登坛祭几回。
汉家天子今神武，不肯和亲归去来。


《游山西村》  [宋]陆游
莫笑农家腊酒浑，丰年留客足鸡豚。
山重水复疑无路，柳暗花明又一村。
箫鼓追随春社近，衣冠简朴古风存。
从今若许闲乘月，拄杖无时夜叩门。


《虞美人·听雨》  [宋]蒋捷
少年听雨歌楼上，红烛昏罗帐。
壮年听雨客舟中，江阔云低，断雁叫西风。
而今听雨僧庐下，鬓已星星也。
悲欢离合总无情，一任阶前，点滴到天明。


《送杜少府之任蜀州》  [唐]王勃
城阙辅三秦，风烟望五津。
与君离别意，同是宦游人。
海内存知己，天涯若比邻。
无为在歧路，儿女共沾巾。


《蝶恋花·春景》  [宋]苏轼
花褪残红青杏小。
燕子飞时，绿水人家绕。
枝上柳绵吹又少。
天涯何处无芳草。
墙里秋千墙外道。
墙外行人，墙里佳人笑。
笑渐不闻声渐悄。
多情却被无情恼。


《蒹葭》  [先秦]诗经
蒹葭苍苍，白露为霜。
所谓伊人，在水一方。
溯洄从之，道阻且长；
溯游从之，宛在水中央。
蒹葭凄凄，白露未晞。
所谓伊人，在水之湄。
溯洄从之，道阻且跻；
溯游从之，宛在水中坻。
蒹葭采采，白露未已，
所谓伊人，在水之涘。
溯洄从之，道阻且右；
溯游从之，宛在水中沚。


《独坐敬亭山》  [唐]李白
众鸟高飞尽，孤云独去闲。
相看两不厌，只有敬亭山。


《锦瑟》  [唐]李商隐
锦瑟无端五十弦，一弦一柱思华年。
庄生晓梦迷蝴蝶，望帝春心托杜鹃。
沧海月明珠有泪，蓝田日暖玉生烟。
此情可待成追忆，只是当时已惘然。


《春望》  [唐]杜甫
国破山河在，城春草木深。
感时花溅泪，恨别鸟惊心。
烽火连三月，家书抵万金。
白头搔更短，浑欲不胜簪。


《山行》  [唐]杜牧
远上寒山石径斜，白云生处有人家。
停车坐爱枫林晚，霜叶红于二月花。


《月夜忆舍弟》  [唐]杜甫
戍鼓断人行，边秋一雁声。
露从今夜白，月是故乡明。
有弟皆分散，无家问死生。
寄书长不达，况乃未休兵。


《望岳》  [唐]杜甫
岱宗夫如何，齐鲁青未了。
造化钟神秀，阴阳割昏晓。
荡胸生曾云，决眦入归鸟。
会当凌绝顶，一览众山小。


《旅夜书怀》  [唐]杜甫
细草微风岸，危樯独夜舟。
星垂平野阔，月涌大江流。
名岂文章著，官应老病休。
飘飘何所似，天地一沙鸥。


《望庐山瀑布》  [唐]李白
日照香炉生紫烟，遥看瀑布挂前川。
飞流直下三千尺，疑是银河落九天。


《杂诗》  [唐]王维
君自故乡来，应知故乡事。
来日绮窗前，寒梅著花未？。


《水调歌头·重上井冈山》  [现代]毛泽东
久有凌云志，重上井冈山。
千里来寻故地，旧貌变新颜。
到处莺歌燕舞，更有潺潺流水，高路入云端。
过了黄洋界，险处不须看。
风雷动，旌旗奋，是人寰。
三十八年过去，弹指一挥间。
可上九天揽月，可下五洋捉鳖，谈笑凯歌还。
世上无难事，只要肯登攀。


《如梦令·常记溪亭日暮》  [宋]李清照
常记溪亭日暮，沉醉不知归路，
兴尽晚回舟，误入藕花深处。
争渡，争渡，惊起一滩鸥鹭。


《钗头凤·红酥手》  [宋]陆游
红酥手，黄縢酒，满城春色宫墙柳。
东风恶，欢情薄。
一怀愁绪，几年离索。
错、错、错。
春如旧，人空瘦，泪痕红浥鲛绡透。
桃花落，闲池阁。
山盟虽在，锦书难托。
莫、莫、莫！。


《山中送别》  [唐]王维
山中相送罢，日暮掩柴扉。
春草明年绿，王孙归不归。


《武陵春·春晚》  [宋]李清照
风住尘香花已尽，日晚倦梳头。
物是人非事事休，欲语泪先流。
闻说双溪春尚好，也拟泛轻舟。
只恐双溪舴艋舟，载不动、许多愁。


《题都城南庄》  [唐]崔护
去年今日此门中，人面桃花相映红。
人面不知何处去，桃花依旧笑春风。


《赤壁》  [唐]杜牧
折戟沉沙铁未销，自将磨洗认前朝。
东风不与周郎便，铜雀春深锁二乔。


《卜算子·我住长江头》  [宋]李之仪
我住长江头，君住长江尾。
日日思君不见君，共饮长江水。
此水几时休，此恨何时已。
只愿君心似我心，定不负相思意。


《问刘十九》  [唐]白居易
绿蚁新醅酒，红泥小火炉。
晚来天欲雪，能饮一杯无！。


《定风波·常羡人间琢玉郎》  [宋]苏轼
常羡人间琢玉郎，天应乞与点酥娘。
自作清歌传皓齿，风起，雪飞炎海变清凉。
万里归来年愈少，微笑，笑时犹带岭梅香。
试问岭南应不好？却道：此心安处是吾乡。


《泊秦淮》  [唐]杜牧
烟笼寒水月笼沙，夜泊秦淮近酒家。
商女不知亡国恨，隔江犹唱后庭花。


《相见欢·无言独上西楼》  [唐]李煜
无言独上西楼，月如钩。
寂寞梧桐深院，锁清秋。
剪不断，理还乱，是离愁。
别是一般滋味，在心头。


《西江月·夜行黄沙道中》  [宋]辛弃疾
明月别枝惊鹊，清风半夜鸣蝉。
稻花香里说丰年，听取蛙声一片。
七八个星天外，两三点雨山前。
旧时茅店社林边，路转溪桥忽见。


《芙蓉楼送辛渐》  [唐]王昌龄
寒雨连江夜入吴，平明送客楚山孤。
洛阳亲友如相问，一片冰心在玉壶。


《登鹳雀楼》  [唐]王之涣
白日依山尽，黄河入海流。
欲穷千里目，更上一层楼。


《赋得古原草送别》  [唐]白居易
离离原上草，一岁一枯荣。
野火烧不尽，春风吹又生。
远芳侵古道，晴翠接荒城。
又送王孙去，萋萋满别情。


《鸟鸣涧》  [唐]王维
人闲桂花落，夜静春山空。
月出惊山鸟，时鸣春涧中。


《钗头凤·世情薄》  [宋]唐琬
世情薄，人情恶，雨送黄昏花易落。
晓风干，泪痕残。
欲笺心事，独语斜阑。
难！难！难！人成各，
今非昨，病魂常似秋千索。
角声寒，夜阑珊。
怕人寻问，咽泪装欢。
瞒！瞒！瞒！。


《一剪梅·红藕香残玉簟秋》  [宋]李清照
红藕香残玉簟秋，轻解罗裳，独上兰舟。
云中谁寄锦书来？雁字回时，月满西楼。
花自飘零水自流。
一种相思，两处闲愁。
此情无计可消除。
才下眉头，却上心头。


《苏幕遮·碧云天》  [宋]范仲淹
碧云天，黄叶地，秋色连波，波上寒烟翠。
山映斜阳天接水，芳草无情，更在斜阳外。
黯乡魂，追旅思，夜夜除非，好梦留人睡。
明月楼高休独倚，酒入愁肠，化作相思泪。


《卜算子·咏梅》  [宋]陆游
驿外断桥边，寂寞开无主。
已是黄昏独自愁，更著风和雨。
无意苦争春，一任群芳妒。
零落成泥碾作尘，只有香如故。


《闻官军收河南河北》  [唐]杜甫
剑外忽传收蓟北，初闻涕泪满衣裳。
却看妻子愁何在，漫卷诗书喜欲狂。
白日放歌须纵酒，青春作伴好还乡。
即从巴峡穿巫峡，便下襄阳向洛阳。


《赠汪伦》  [唐]李白
李白乘舟将欲行，忽闻岸上踏歌声。
桃花潭水深千尺，不及汪伦送我情。


《月下独酌其一》  [唐]李白
花间一壶酒，独酌无相亲。
举杯邀明月，对影成三人。
月既不解饮，影徒随我身。
暂伴月将影，行乐须及春。
我歌月徘徊，我舞影零乱。
醒时同交欢，醉后各分散。
永结无情游，相期邈云汉。


《小池》  [宋]杨万里
泉眼无声惜细流，树阴照水爱晴柔。
小荷才露尖尖角，早有蜻蜓立上头。


《梦游天姥吟留别》  [唐]李白
海客谈瀛洲，烟涛微茫信难求。
越人语天姥，云霞明灭或可睹。
天姥连天向天横，势拔五岳掩赤城。
天台一万八千丈，对此欲倒东南倾。
我欲因之梦吴越，一夜飞度镜湖月。
湖月照我影，送我至剡溪。
谢公宿处今尚在，渌水荡漾清猿啼。
脚著谢公屐，身登青云梯。
半壁见海日，空中闻天鸡。
千岩万转路不定，迷花倚石忽已暝。
熊咆龙吟殷岩泉，栗深林兮惊层巅。
云青青兮欲雨，水澹澹兮生烟。
列缺霹雳，丘峦崩摧。
洞天石扉，訇然中开。
青冥浩荡不见底，日月照耀金银台。
霓为衣兮风为马，云之君兮纷纷而来下。
虎鼓瑟兮鸾回车，仙之人兮列如麻。
忽魂悸以魄动，恍惊起而长嗟。
惟觉时之枕席，失向来之烟霞。
世间行乐亦如此，古来万事东流水。
别君去兮何时还，且放白鹿青崖间，须行即骑访名山。
安能摧眉折腰事权贵，使我不得开心颜。


《己亥杂诗》  [清]龚自珍
浩荡离愁白日斜，吟鞭东指即天涯。
落红不是无情物，化作春泥更护花。


《花非花·花非花》  [唐]白居易
花非花，雾非雾，夜半来，天明去。
来如春梦不多时，去似朝云无觅处。


《枫桥夜泊》  [唐]张继
月落乌啼霜满天，江枫渔火对愁眠。
姑苏城外寒山寺，夜半钟声到客船。


《蜀相》  [唐]杜甫
丞相祠堂何处寻，锦官城外柏森森。
映阶碧草自春色，隔叶黄鹂空好音。
三顾频烦天下计，两朝开济老臣心。
出师未捷身先死，长使英雄泪满襟。


《晓出净慈寺送林子方》  [宋]杨万里
毕竟西湖六月中，风光不与四时同。
接天莲叶无穷碧，映日荷花别样红。


《寻隐者不遇》  [唐]贾岛
松下问童子，言师采药去。
只在此山中，云深不知处。


《送友人》  [唐]李白
青山横北郭，白水绕东城。
此地一为别，孤蓬万里征。
浮云游子意，落日故人情。
挥手自兹去，萧萧班马鸣。


《白头吟》  [汉]卓文君
皑如山上雪，皎若云间月。
闻君有两意，故来相决绝。
今日斗酒会，明旦沟水头。
躞蹀御沟上，沟水东西流。
凄凄复凄凄，嫁娶不须啼。
愿得一心人，白头不相离。
竹竿何袅袅，鱼尾何簁簁！
男儿重意气，何用钱刀为！


《乌衣巷》  [唐]刘禹锡
朱雀桥边野草花，乌衣巷口夕阳斜。
旧时王谢堂前燕，飞入寻常百姓家。


《木兰花·拟古决绝词柬友》  [清]纳兰性德
人生若只如初见，何事秋风悲画扇？
等闲变却故人心，却道故人心易变。
骊山语罢清宵半，泪雨霖铃终不怨。
何如薄幸锦衣郎，比翼连枝当日愿。


《桃夭》  [先秦]诗经
桃之夭夭，灼灼其华。
之子于归，宜其室家。
桃之夭夭，有蕡其实。
之子于归，宜其家室。
桃之夭夭，其叶蓁蓁。
之子于归，宜其家人。


《关山月》  [唐]李白
明月出天山，苍茫云海间。
长风几万里，吹度玉门关。
汉下白登道，胡窥青海湾。
由来征战地，不见有人还。
戍客望边色，思归多苦颜。
高楼当此夜，叹息未应闲。


《从军行》  [唐]王昌龄
青海长云暗雪山，孤城遥望玉门关。
黄沙百战穿金甲，不破楼兰终不还！


《望月怀远》  [唐]张九龄
海上生明月，天涯共此时。
情人怨遥夜，竟夕起相思。
灭烛怜光满，披衣觉露滋。
不堪盈手赠，还寝梦佳期。


《望洞庭》  [唐]刘禹锡
湖光秋月两相和，潭面无风镜未磨。
遥望洞庭山水翠，白银盘里一青螺。


《观沧海》  [魏晋]曹操
东临碣石，以观沧海。
水何澹澹，山岛竦峙。
树木丛生，百草丰茂。
秋风萧瑟，洪波涌起。
日月之行，若出其中；
星汉灿烂，若出其里。
幸甚至哉，歌以咏志。


《送元二使安西（渭城曲）》  [唐]王维
渭城朝雨浥轻尘，客舍青青柳色新。
劝君更尽一杯酒，西出阳关无故人。


《静夜思》  [唐]李白
床前明月光，疑是地上霜。
举头望明月，低头思故乡。


《登幽州台歌》  [唐]陈子昂
前不见古人，后不见来者。
念天地之悠悠，独怆然而涕下。


《天净沙 秋》  [元]白朴
孤村落日残霞，轻烟老树寒鸦。
一点飞鸿影下，青山绿水，白草红叶黄花。


《清平乐·六盘山》  [现代]毛泽东
天高云淡，望断南飞雁。
不到长城非好汉，屈指行程二万。
六盘山上高峰，红旗漫卷西风。
今日长缨在手，何时缚住苍龙？。


《白雪歌送武判官归京》  [唐]岑参
北风卷地白草折，胡天八月即飞雪。
忽如一夜春风来，千树万树梨花开。
散入珠帘湿罗幕，狐裘不暖锦衾薄。
将军角弓不得控，都护铁衣冷难着。
瀚海阑干百丈冰，愁云惨淡万里凝。
中军置酒饮归客，胡琴琵琶与羌笛。
纷纷暮雪下辕门，风掣红旗冻不翻。
轮台东门送君去，去时雪满天山路。
山回路转不见君，雪上空留马行处。


《使至塞上》  [唐]王维
单车欲问边，属国过居延。
征蓬出汉塞，归雁入胡天。
大漠孤烟直，长河落日圆。
萧关逢候骑，都护在燕然。


《浣溪沙》  [清]纳兰性德
谁念西风独自凉
萧萧黄叶闭疏窗
沉思往事立残阳
被酒莫惊春睡重
赌书消得泼茶香
当时只道是寻常。


《浪淘沙·帘外雨潺潺》  [唐]李煜
帘外雨潺潺，春意阑珊。
罗衾不耐五更寒。
梦里不知身是客，一晌贪欢。
独自莫凭栏，无限江山，别时容易见时难。
流水落花春去也，天上人间。


《登科后》  [唐]孟郊
昔日龌龊不足夸，今朝放荡思无涯。
春风得意马蹄疾，一日看尽长安花。


《渔家傲·塞下秋来风景异》  [宋]范仲淹
塞下秋来风景异，衡阳雁去无留意。
四面边声连角起。
千嶂里，长烟落日孤城闭。
浊酒一杯家万里，燕然未勒归无计，羌管悠悠霜满地。
人不寐，将军白发征夫泪。


《墨梅》  [元]王冕
我家洗砚池头树，朵朵花开淡墨痕。
不要人夸好颜色，只留清气满乾坤。


《离思》  [唐]元稹
曾经沧海难为水，除却巫山不是云。
取次花丛懒回顾，半缘修道半缘君。


《闻王昌龄左迁龙标遥有此寄》  [唐]李白
杨花落尽子规啼，闻道龙标过五溪。
我寄愁心与明月，随君直到夜郎西。


《短歌行》  [唐]李白
白日何短短，百年苦易满。
苍穹浩茫茫，万劫太极长。
麻姑垂两鬓，一半已成霜。
天公见玉女，大笑亿千场。
吾欲揽六龙，回车挂扶桑。
北斗酌美酒，劝龙各一觞。
富贵非所愿，与人驻颜光。


《石壕吏》  [唐]杜甫
暮投石壕村，有吏夜捉人。
老翁逾墙走，老妇出门看。
吏呼一何怒，妇啼一何苦。
听妇前致词，三男邺城戍。
一男附书至，二男新战死。
存者且偷生，死者长已矣。
室中更无人，惟有乳下孙。
有孙母未去，出入无完裙。
老妪力虽衰，请从吏夜归。
急应河阳役，犹得备晨炊。
夜久语声绝，如闻泣幽咽。
天明登前途，独与老翁别。


《春夜喜雨》  [唐]杜甫
好雨知时节，当春乃发生。
随风潜入夜，润物细无声。
野径云俱黑，江船火独明。
晓看红湿处，花重锦官城。


《江神子/江城子 密州出猎》  [宋]苏轼
老夫聊发少年狂，左牵黄，右擎苍，
锦帽貂裘，千骑卷平冈。
为报倾城随太守，亲射虎，看孙郎。
酒酣胸胆尚开张，鬓微霜，又何妨？
持节云中，何日遣冯唐？
会挽雕弓如满月，西北望，射天狼。


《竹石》  [清]郑燮
咬定青山不放松，立根原在破岩中。
千磨万击还坚劲，任尔东西南北风。


《庐山谣寄卢侍御虚舟》  [唐]李白
我本楚狂人，凤歌笑孔丘。
手持绿玉杖，朝别黄鹤楼。
五岳寻仙不辞远，一生好入名山游。
庐山秀出南斗傍，屏风九叠云锦张，影落明湖青黛光。
金阙前开二峰长，银河倒挂三石梁。
香炉瀑布遥相望，回崖沓嶂凌苍苍。
翠影红霞映朝日，鸟飞不到吴天长。
登高壮观天地间，大江茫茫去不还。
黄云万里动风色，白波九道流雪山。
好为庐山谣，兴因庐山发。
闲窥石镜清我心，谢公行处苍苔没。
早服还丹无世情，琴心三叠道初成。
遥见仙人彩云里，手把芙蓉朝玉京。
先期汗漫九垓上，愿接卢敖游太清。


《夜雨寄北》  [唐]李商隐
君问归期未有期，巴山夜雨涨秋池。
何当共剪西窗烛，却话巴山夜雨时。


《七律·人民解放军占领南京》  [现代]毛泽东
钟山风雨起苍黄，百万雄师过大江。
虎踞龙盘今胜昔，天翻地覆慨而慷。
宜将剩勇追穷寇，不可沽名学霸王。
天若有情天亦老，人间正道是沧桑。


《葬花吟》  [清]曹雪芹
花谢花飞花满天，红消香断有谁怜？游丝软系飘春榭，落絮轻沾扑绣帘？
闺中女儿惜春暮，愁绪满怀无释处；手把花锄出绣闺，忍踏落花来复去？
柳丝榆荚自芳菲，不管桃飘与李飞；桃李明年能再发，明年闺中知有谁？
三月香巢已垒成，梁间燕子太无情！明年花发虽可啄，却不道人去梁空巢也倾。
一年三百六十日，风刀霜剑严相逼；明媚鲜妍能几时，一朝飘泊难寻觅。
花开易见落难寻，阶前闷杀葬花人；独倚花锄泪暗洒，洒上空枝见血痕。
杜鹃无语正黄昏，荷锄归去掩重门；青灯照壁人初睡，冷雨敲窗被未温。
为奴底事倍伤神，半为怜春半恼春：怜春忽至恼忽去，至又无言去不闻。
昨宵庭外悲歌发，知是花魂与鸟魂？花魂鸟魂总难留，鸟自无言花自羞；
愿奴胁下生双翼，随花飞到天尽头。天尽头，何处有香丘？
未若锦囊收艳骨，一抔净土掩风流；质本洁来还洁去，强于污淖陷渠沟。
尔今死去侬收葬，未卜侬身何日丧？侬今葬花人笑痴，他年葬侬知是谁？
试看春残花渐落，便是红颜老死时；一朝春尽红颜老，花落人亡两不知！


《浣溪沙·一曲新词酒一杯》  [宋]晏殊
一曲新词酒一杯，去年天气旧亭台，夕阳西下几时回。
无可奈何花落去，似曾相识燕归来。小园香径独徘徊。


《赠花卿》  [唐]杜甫
锦城丝管日纷纷，半入江风半入云。
此曲只应天上有，人间能得几回闻。


《渡荆门送别》  [唐]李白
渡远荆门外，来从楚国游。
山随平野尽，江入大荒流。
月下飞天镜，云生结海楼。
仍怜故乡水，万里送行舟。


《暮江吟》  [唐]白居易
一道残阳铺水中，半江瑟瑟半江红。
可怜九月初三夜，露似真珠月似弓。


《采桑子·重阳》  [现代]毛泽东
人生易老天难老，岁岁重阳。
今又重阳，战地黄花分外香。
一年一度秋风劲，不似春光。
胜似春光，寥廓江天万里霜。


《饮酒 其五》  [魏晋]陶渊明
结庐在人境，而无车马喧。
问君何能尔？心远地自偏。
采菊东篱下，悠然见南山。
山气日夕佳，飞鸟相与还。
此中有真意，欲辨已忘言。


《春宵》  [宋]苏轼
春宵一刻值千金，花有清香月有阴。
歌管楼台声细细，秋千院落夜沉沉。


《绝句二首》  [唐]杜甫
迟日江山丽，春风花草香。
泥融飞燕子，沙暖睡鸳鸯。
江碧鸟逾白，山青花欲燃。
今春看又过，何日是归年。


《江村》  [唐]杜甫
清江一曲抱村流，长夏江村事事幽。
自去自来堂上燕，相亲相近水中鸥。
老妻画纸为棋局，稚子敲针作钓钩。
多病所须唯药物，微躯此外更何求。


《登乐游原》  [唐]李商隐
向晚意不适，驱车登古原。
夕阳无限好，只是近黄昏。


《游园不值》  [宋]叶绍翁
应怜屐齿印苍苔，小扣柴扉久不开。
春色满园关不住，一枝红杏出墙来。


《鹿柴》  [唐]王维
空山不见人，但闻人语响。
返景入深林，复照青苔上。


《梅花》  [宋]王安石
墙角数枝梅，凌寒独自开。
遥知不是雪，为有暗香来。


《行路难·有耳莫洗颍川水》  [唐]李白
有耳莫洗颍川水，有口莫食首阳蕨。
含光混世贵无名，何用孤高比云月？
吾观自古贤达人，功成不退皆殒身。
子胥既弃吴江上，屈原终投湘水滨。
陆机雄才岂自保？李斯税驾苦不早。
华亭鹤唳讵可闻？上蔡苍鹰何足道？
君不见吴中张翰称达生，秋风忽忆江东行。
且乐生前一杯酒，何须身后千载名？


《九月九日忆山东兄弟》  [唐]王维
独在异乡为异客，每逢佳节倍思亲。
遥知兄弟登高处，遍插茱萸少一人。


《离骚》  [先秦]屈原
帝高阳之苗裔兮，朕皇考曰伯庸。
摄提贞于孟陬兮，惟庚寅吾以降。
皇览揆余初度兮，肇锡余以嘉名：
名余曰正则兮，字余曰灵均。
纷吾既有此内美兮，又重之以修能。
扈江离与辟芷兮，纫秋兰以为佩。
汨余若将不及兮，恐年岁之不吾与。
朝搴阰之木兰兮，夕揽洲之宿莽。
日月忽其不淹兮，春与秋其代序。
唯草木之零落兮，恐美人之迟暮。
不抚壮而弃秽兮，何不改乎此度?
乘骐骥以驰骋兮，来吾道夫先路！
昔三后之纯粹兮，固众芳之所在。
杂申椒与菌桂兮，岂惟纫夫蕙茞！
彼尧、舜之耿介兮，既遵道而得路。
何桀纣之猖披兮，夫惟捷径以窘步。
惟夫党人之偷乐兮，路幽昧以险隘。
岂余身之殚殃兮，恐皇舆之败绩！
忽奔走以先后兮，及前王之踵武。
荃不查余之中情兮，反信谗而齌怒。
余固知謇謇之为患兮，忍而不能舍也。
指九天以为正兮，夫惟灵修之故也。
曰黄昏以为期兮，羌中道而改路！
初既与余成言兮，后悔遁而有他。
余既不难夫离别兮，伤灵修之数化。
余既滋兰之九畹兮，又树蕙之百亩。
畦留夷与揭车兮，杂杜衡与芳芷。
冀枝叶之峻茂兮，愿俟时乎吾将刈。
虽萎绝其亦何伤兮，哀众芳之芜秽。
众皆竞进以贪婪兮，凭不厌乎求索。
羌内恕己以量人兮，各兴心而嫉妒。
忽驰骛以追逐兮，非余心之所急。
老冉冉其将至兮，恐修名之不立。
朝饮木兰之坠露兮，夕餐秋菊之落英。
苟余情其信姱以练要兮，长顑颔亦何伤。
掔木根以结茞兮，贯薜荔之落蕊。
矫菌桂以纫蕙兮，索胡绳之纚纚。
謇吾法夫前修兮，非世俗之所服。
虽不周于今之人兮，愿依彭咸之遗则。
长太息以掩涕兮，哀民生之多艰。
余虽好修姱以鞿羁兮，謇朝谇而夕替。
既替余以蕙纕兮，又申之以揽茝。
亦余心之所善兮，虽九死其犹未悔。
怨灵修之浩荡兮，终不察夫民心。
众女嫉余之蛾眉兮，谣诼谓余以善淫。
固时俗之工巧兮，偭规矩而改错。
背绳墨以追曲兮，竞周容以为度。
忳郁邑余侘傺兮，吾独穷困乎此时也。
宁溘死以流亡兮，余不忍为此态也。
鸷鸟之不群兮，自前世而固然。
何方圜之能周兮，夫孰异道而相安？
屈心而抑志兮，忍尤而攘诟。
伏清白以死直兮，固前圣之所厚。
悔相道之不察兮，延伫乎吾将反。
回朕车以复路兮，及行迷之未远。
步余马于兰皋兮，驰椒丘且焉止息。
进不入以离尤兮，退将复修吾初服。
制芰荷以为衣兮，集芙蓉以为裳。
不吾知其亦已兮，苟余情其信芳。
高余冠之岌岌兮，长余佩之陆离。
芳与泽其杂糅兮，唯昭质其犹未亏。
忽反顾以游目兮，将往观乎四荒。
佩缤纷其繁饰兮，芳菲菲其弥章。
民生各有所乐兮，余独好修以为常。
虽体解吾犹未变兮，岂余心之可惩。
女嬃之婵媛兮，申申其詈予，
曰：「鲧婞直以亡身兮，终然夭乎羽之野。
汝何博謇而好修兮，纷独有此姱节？
薋菉葹以盈室兮，判独离而不服。
」众不可户说兮，孰云察余之中情？
世并举而好朋兮，夫何茕独而不予听？
依前圣以节中兮，喟凭心而历兹。
济沅、湘以南征兮，就重华而敶词：
启《九辩》与《九歌》兮，夏康娱以自纵。
不顾难以图后兮，五子用失乎家衖。
羿淫游以佚畋兮，又好射夫封狐。
固乱流其鲜终兮，浞又贪夫厥家。
浇身被服强圉兮，纵欲而不忍。
日康娱而自忘兮，厥首用夫颠陨。
夏桀之常违兮，乃遂焉而逢殃。
后辛之菹醢兮，殷宗用而不长。
汤、禹俨而祗敬兮，周论道而莫差。
举贤才而授能兮，循绳墨而不颇。
皇天无私阿兮，览民德焉错辅。
夫维圣哲以茂行兮，苟得用此下土。
瞻前而顾后兮，相观民之计极。
夫孰非义而可用兮？孰非善而可服？
阽余身而危死兮，览余初其犹未悔。
不量凿而正枘兮，固前修以菹醢。
曾歔欷余郁邑兮，哀朕时之不当。
揽茹蕙以掩涕兮，沾余襟之浪浪。
跪敷衽以陈辞兮，耿吾既得此中正。
驷玉虬以桀鹥兮，溘埃风余上征。
朝发轫于苍梧兮，夕余至乎县圃。
欲少留此灵琐兮，日忽忽其将暮。
吾令羲和弭节兮，望崦嵫而勿迫。
路漫漫其修远兮，吾将上下而求索。
饮余马于咸池兮，总余辔乎扶桑。
折若木以拂日兮，聊逍遥以相羊。
前望舒使先驱兮，后飞廉使奔属。
鸾皇为余先戒兮，雷师告余以未具。
吾令凤鸟飞腾兮，继之以日夜。
飘风屯其相离兮，帅云霓而来御。
纷总总其离合兮，斑陆离其上下。
吾令帝阍开关兮，倚阊阖而望予。
时暧暧其将罢兮，结幽兰而延伫。
世溷浊而不分兮，好蔽美而嫉妒。
朝吾将济于白水兮，登阆风而绁马。
忽反顾以流涕兮，哀高丘之无女。
溘吾游此春宫兮，折琼枝以继佩。
及荣华之未落兮，相下女之可诒。
吾令丰隆乘云兮，求宓妃之所在。
解佩纕以结言兮，吾令謇修以为理。
纷总总其离合兮，忽纬繣其难迁。
夕归次于穷石兮，朝濯发乎洧盘。
保厥美以骄傲兮，日康娱以淫游。
虽信美而无礼兮，来违弃而改求。
览相观于四极兮，周流乎天余乃下。
望瑶台之偃蹇兮，见有娀之佚女。
吾令鸩为媒兮，鸩告余以不好。
雄鸠之鸣逝兮，余犹恶其佻巧。
心犹豫而狐疑兮，欲自适而不可。
凤皇既受诒兮，恐高辛之先我。
欲远集而无所止兮，聊浮游以逍遥。
及少康之未家兮，留有虞之二姚。
理弱而媒拙兮，恐导言之不固。
世溷浊而嫉贤兮，好蔽美而称恶。
闺中既以邃远兮，哲王又不寤。
怀朕情而不发兮，余焉能忍而与此终古？
索琼茅以筳篿兮，命灵氛为余占之。
曰：「两美其必合兮，孰信修而慕之？
思九州之博大兮，岂惟是其有女？」
曰：「勉远逝而无狐疑兮，孰求美而释女？
何所独无芳草兮，尔何怀乎故宇？」
世幽昧以昡曜兮，孰云察余之善恶？
民好恶其不同兮，惟此党人其独异！
户服艾以盈要兮，谓幽兰其不可佩。
览察草木其犹未得兮，岂珵美之能当？
苏粪壤以充祎兮，谓申椒其不芳。
欲从灵氛之吉占兮，心犹豫而狐疑。
巫咸将夕降兮，怀椒糈而要之。
百神翳其备降兮，九疑缤其并迎。
皇剡剡其扬灵兮，告余以吉故。
曰：「勉升降以上下兮，求矩矱之所同。
汤、禹俨而求合兮，挚、咎繇而能调。
苟中情其好修兮，又何必用夫行媒？
说操筑于傅岩兮，武丁用而不疑。
吕望之鼓刀兮，遭周文而得举。
宁戚之讴歌兮，齐桓闻以该辅。
及年岁之未晏兮，时亦犹其未央。
恐鹈鴃之先鸣兮，使夫百草为之不芳。
」何琼佩之偃蹇兮，众薆然而蔽之。
惟此党人之不谅兮，恐嫉妒而折之。
时缤纷其变易兮，又何可以淹留？
兰芷变而不芳兮，荃蕙化而为茅。
何昔日之芳草兮，今直为此萧艾也？
岂其有他故兮，莫好修之害也！
余以兰为可恃兮，羌无实而容长。
委厥美以从俗兮，苟得列乎众芳。
椒专佞以慢慆兮，樧又欲充夫佩帏。
既干进而务入兮，又何芳之能祗？
固时俗之流从兮，又孰能无变化？
览椒兰其若兹兮，又况揭车与江离？
惟兹佩之可贵兮，委厥美而历兹。
芳菲菲而难亏兮，芬至今犹未沬。
和调度以自娱兮，聊浮游而求女。
及余饰之方壮兮，周流观乎上下。
灵氛既告余以吉占兮，历吉日乎吾将行。
折琼枝以为羞兮，精琼爢以为粻。
为余驾飞龙兮，杂瑶象以为车。
何离心之可同兮？吾将远逝以自疏。
邅吾道夫昆仑兮，路修远以周流。
扬云霓之晻蔼兮，鸣玉鸾之啾啾。
朝发轫于天津兮，夕余至乎西极。
凤皇翼其承旗兮，高翱翔之翼翼。
忽吾行此流沙兮，遵赤水而容与。
麾蛟龙使梁津兮，诏西皇使涉予。
路修远以多艰兮，腾众车使径待。
路不周以左转兮，指西海以为期。
屯余车其千乘兮，齐玉轪而并驰。
驾八龙之婉婉兮，载云旗之委蛇。
抑志而弭节兮，神高驰之邈邈。
奏《九歌》而舞《韶》兮，聊假日以偷乐。
陟升皇之赫戏兮，忽临睨夫旧乡。
仆夫悲余马怀兮，蜷局顾而不行。
乱曰：已矣哉！
国无人莫我知兮，又何怀乎故都！
既莫足与为美政兮，吾将从彭咸之所居！


《不第后赋菊/菊花》  [唐]黄巢
待到秋来九月八，我花开后百花杀。
冲天香阵透长安，满城尽带黄金甲。


《题乌江亭》  [唐]杜牧
胜败兵家事不期，包羞忍耻是男儿。
江东子弟多才俊，卷土重来未可知。


《回乡偶书·其一》  [唐]贺知章
少小离家老大回，乡音无改鬓毛衰。
儿童相见不相识，笑问客从何处来。


《忆秦娥·娄山关》  [现代]毛泽东
西风烈，长空雁叫霜晨月。
霜晨月，马蹄声碎，喇叭声咽。
雄关漫道真如铁，而今迈步从头越。
从头越，苍山如海，残阳如血。


《十六字令三首》  [现代]毛泽东
山，快马加鞭未下鞍。
惊回首，离天三尺三。
山，倒海翻江卷巨澜。
奔腾急，万马战犹酣。
山，刺破青天锷未残。
天欲堕，赖以拄其间。


《茅屋为秋风所破歌》  [唐]杜甫
八月秋高风怒号，卷我屋上三重茅。
茅飞渡江洒江郊，高者挂罥长林梢，下者飘转沉塘坳。
南村群童欺我老无力，忍能对面为盗贼，公然抱茅入竹去。
唇焦口燥呼不得，归来倚杖自叹息。
俄顷风定云墨色，秋天漠漠向昏黑。
布衾多年冷似铁，娇儿恶卧踏里裂。
床头屋漏无干处，雨脚如麻未断绝。
自经丧乱少睡眠，长夜沾湿何由彻？
安得广厦千万间，大庇天下寒士俱欢颜，风雨不动安如山！
呜呼！何时眼前突兀见此屋，吾庐独破受冻死亦足！


《题破山寺后禅院》  [唐]常建
清晨入古寺，初日照高林。
曲径通幽处，禅房花木深。
山光悦鸟性，潭影空人心。
万籁此都寂，但余钟磬音。


《菩萨蛮 书江西造口壁》  [宋]辛弃疾
郁孤台下清江水，中间多少行人泪。
西北望长安，可怜无数山。
青山遮不住，毕竟东流去。
江晚正愁余，山深闻鹧鸪。


《点绛唇·蹴罢秋千》  [宋]李清照
蹴罢秋千，起来慵整纤纤手。
露浓花瘦，薄汗轻衣透。
见客入来，袜刬金钗溜。
和羞走，倚门回首，却把青梅嗅。


《过零丁洋》  [宋]文天祥
辛苦遭逢起一经，干戈寥落四周星。
山河破碎风飘絮，身世浮沉雨打萍。
惶恐滩头说惶恐，零丁洋里叹零丁。
人生自古谁无死，留取丹心照汗青。


《子衿》  [先秦]诗经
青青子衿，悠悠我心。
纵我不往，子宁不嗣音？
青青子佩，悠悠我思。
纵我不往，子宁不来？
挑兮达兮，在城阙兮。
一日不见，如三月兮。


《钱塘湖春行》  [唐]白居易
孤山寺北贾亭西，水面初平云脚低。
几处早莺争暖树，谁家新燕啄春泥。
乱花渐欲迷人眼，浅草才能没马蹄。
最爱湖东行不足，绿杨阴里白沙堤。


《乡村四月》  [宋]翁卷
绿遍山原白满川，子规声里雨如烟。
乡村四月闲人少，才了蚕桑又插田。


《南园十三首·其五》  [唐]李贺
男儿何不带吴钩，收取关山五十州。
请君暂上凌烟阁，若个书生万户侯。


《苔》  [清]袁枚
白日不到处，青春恰自来。
苔花如米小，亦学牡丹开。


《南陵别儿童入京》  [唐]李白
白酒新熟山中归，黄鸡啄黍秋正肥。
呼童烹鸡酌白酒，儿女嬉笑牵人衣。
高歌取醉欲自慰，起舞落日争光辉。
游说万乘苦不早，著鞭跨马涉远道。
会稽愚妇轻买臣，余亦辞家西入秦。
仰天大笑出门去，我辈岂是蓬蒿人。


《水调歌头·游泳》  [现代]毛泽东
才饮长沙水，又食武昌鱼。
万里长江横渡，极目楚天舒。
不管风吹浪打，胜似闲庭信步，今日得宽馀。
子在川上曰：逝者如斯夫！
风樯动，龟蛇静，起宏图。
一桥飞架南北，天堑变通途。
更立西江石壁，截断巫山云雨，高峡出平湖。
神女应无恙，当惊世界殊。


《天净沙·秋思》  [元]马致远
枯藤老树昏鸦，小桥流水人家。
古道西风瘦马，夕阳西下，断肠人在天涯。


《寄人》  [唐]张泌
别梦依依到谢家，小廊回合曲阑斜。
多情只有春庭月，犹为离人照落花。


《江城子·墨云拖雨过西楼》  [宋]苏轼
墨云拖雨过西楼。水东流。晚烟收。
柳外残阳，回照动帘钩。
今夜巫山真个好，花未落，酒新篘。
美人微笑转星眸。月花羞。捧金瓯。
歌扇萦风，吹散一春愁。
试问江南诸伴侣，谁似我，醉扬州。


《静女》  [先秦]诗经
静女其姝，俟我于城隅。
爱而不见，搔首踟蹰。
静女其娈，贻我彤管。
彤管有炜，说怿女美。
自牧归荑，洵美且异。
匪女之为美，美人之贻。


《早春呈水部张十八员外(初春小雨)》  [唐]韩愈
天街小雨润如酥，草色遥看近却无。
最是一年春好处，绝胜烟柳满皇都。


《峨眉山月歌》  [唐]李白
峨眉山月半轮秋，影入平羌江水流。
夜发清溪向三峡，思君不见下渝州。


《丑奴儿 书博山道中壁》  [宋]辛弃疾
少年不识愁滋味，爱上层楼。爱上层楼。
为赋新词强说愁。
而今识尽愁滋味，欲说还休。欲说还休。
却道天凉好个秋。


《秋词》  [唐]刘禹锡
自古逢秋悲寂寥，我言秋日胜春朝。
晴空一鹤排云上，便引诗情到碧霄。


《归园田居 其一》  [魏晋]陶渊明
少无适俗韵，性本爱丘山。
误落尘网中，一去三十年。
羁鸟恋旧林，池鱼思故渊。
开荒南野际，守拙归园田。
方宅十余亩，草屋八九间。
榆柳荫后檐，桃李罗堂前。
暧暧远人村，依依墟里烟。
狗吠深巷中，鸡鸣桑树颠。
户庭无尘杂，虚室有余闲。
久在樊笼里，复得返自然。


《所见》  [清]袁枚
牧童骑黄牛，歌声振林樾。
意欲捕鸣蝉，忽然闭口立。


《饮湖上初晴后雨》  [宋]苏轼
水光潋滟晴方好，山色空蒙雨亦奇。
欲把西湖比西子，淡妆浓抹总相宜。


《惠崇春江晚景》  [宋]苏轼
竹外桃花三两枝，春江水暖鸭先知。
蒌蒿满地芦芽短，正是河豚欲上时。


《江南逢李龟年》  [唐]杜甫
岐王宅里寻常见，崔九堂前几度闻。
正是江南好风景，落花时节又逢君。


《饮中八仙歌》  [唐]杜甫
知章骑马似乘船，眼花落井水底眠。
汝阳三斗始朝天，道逢麴车口流涎，恨不移封向酒泉。
左相日兴费万钱，饮如长鲸吸百川，衔杯乐圣称世贤。
宗之潇洒美少年，举觞白眼望青天，皎如玉树临风前。
苏晋长斋绣佛前，醉中往往爱逃禅。
李白斗酒诗百篇，长安市上酒家眠。
天子呼来不上船，自称臣是酒中仙。
张旭三杯草圣传，脱帽露顶王公前，挥毫落纸如云烟。
焦遂五斗方卓然，高谈雄辨惊四筵。


《蝶恋花·庭院深深深几许》  [宋]欧阳修
庭院深深深几许，杨柳堆烟，帘幕无重数。
玉勒雕鞍游冶处，楼高不见章台路。
雨横风狂三月暮，门掩黄昏，无计留春住。
泪眼问花花不语，乱红飞过秋千去。


《滁州西涧》  [唐]韦应物
独怜幽草涧边生，上有黄鹂深树鸣。
春潮带雨晚来急，野渡无人舟自横。


《卜算子 黄州定慧院寓居作》  [宋]苏轼
缺月挂疏桐，漏断人初静。
谁见幽人独往来，缥缈孤鸿影。
惊起却回头，有恨无人省。
拣尽寒枝不肯栖，寂寞沙洲冷。


《马嵬》  [唐]李商隐
海外徒闻更九州，他生未卜此生休。
空闻虎旅传宵柝，无复鸡人报晓筹。
此日六军同驻马，当时七夕笑牵牛。
如何四纪为天子，不及卢家有莫愁。


《次北固山下》  [唐]王湾
客路青山外，行舟绿水前。
潮平两岸阔，风正一帆悬。
海日生残夜，江春入旧年。
乡书何处达？归雁洛阳边。


《八阵图》  [唐]杜甫
功盖三分国，名成八阵图。
江流石不转，遗恨失吞吴。


《春晓》  [唐]孟浩然
春眠不觉晓，处处闻啼鸟。
夜来风雨声，花落知多少。


《过故人庄》  [唐]孟浩然
故人具鸡黍，邀我至田家。
绿树村边合，青山郭外斜。
开轩面场圃，把酒话桑麻。
待到重阳日，还来就菊花。


《下终南山过斛斯山人宿置酒》  [唐]李白
暮从碧山下，山月随人归。
却顾所来径，苍苍横翠微。
相携及田家，童稚开荆扉。
绿竹入幽径，青萝拂行衣。
欢言得所憩，美酒聊共挥。
长歌吟松风，曲尽河星稀。
我醉君复乐，陶然共忘机。


《黄鹤楼》  [唐]崔颢
昔人已乘黄鹤去，此地空余黄鹤楼。
黄鹤一去不复返，白云千载空悠悠。
晴川历历汉阳树，芳草萋萋鹦鹉洲。
日暮乡关何处是？烟波江上使人愁。


《清明》  [唐]杜牧
清明时节雨纷纷，路上行人欲断魂。
借问酒家何处有，牧童遥指杏花村。


《七律·长征》  [现代]毛泽东
红军不怕远征难，万水千山只等闲。
五岭逶迤腾细浪，乌蒙磅礴走泥丸。
金沙水拍云崖暖，大渡桥横铁索寒。
更喜岷山千里雪，三军过后尽开颜。


《终南别业》  [唐]王维
中岁颇好道，晚家南山陲。
兴来每独往，胜事空自知。
行到水穷处，坐看云起时。
偶然值林叟，谈笑无还期。


《晚春》  [唐]韩愈
草树知春不久归，百般红紫斗芳菲。
杨花榆荚无才思，惟解漫天作雪飞。


《江南春》  [唐]杜牧
千里莺啼绿映红，水村山郭酒旗风。
南朝四百八十寺，多少楼台烟雨中。


《逢入京使》  [唐]岑参
故园东望路漫漫，双袖龙钟泪不干。
马上相逢无纸笔，凭君传语报平安。


《十一月四日风雨大作》  [宋]陆游
风卷江湖雨暗村，四山声作海涛翻。
溪柴火软蛮毡暖，我与狸奴不出门。
僵卧孤村不自哀，尚思为国戍轮台。
夜阑卧听风吹雨，铁马冰河入梦来。


《示儿》  [宋]陆游
死去元知万事空，但悲不见九州同。
王师北定中原日，家祭无忘告乃翁。


《浣溪沙·游蕲水清泉寺》  [宋]苏轼
山下兰芽短浸溪，松间沙路净无泥，潇潇暮雨子规啼。
谁道人生无再少？门前流水尚能西！休将白发唱黄鸡。


《登岳阳楼》  [唐]杜甫
昔闻洞庭水，今上岳阳楼。
吴楚东南坼，乾坤日夜浮。
亲朋无一字，老病有孤舟。
戎马关山北，凭轩涕泗流。


《野有蔓草》  [先秦]诗经
野有蔓草，零露漙兮。
有美一人，清扬婉兮。
邂逅相遇，适我愿兮。
野有蔓草，零露瀼瀼。
有美一人，婉如清扬。
邂逅相遇，与子偕臧。


《竹里馆》  [唐]王维
独坐幽篁里，弹琴复长啸。
深林人不知，明月来相照。


《咏柳》  [唐]贺知章
碧玉妆成一树高，万条垂下绿丝绦。
不知细叶谁裁出，二月春风似剪刀。


《宿建德江》  [唐]孟浩然
移舟泊烟渚，日暮客愁新。
野旷天低树，江清月近人。


《逢雪宿芙蓉山主人》  [唐]刘长卿
日暮苍山远，天寒白屋贫。
柴门闻犬吠，风雪夜归人。


《赠别二首》  [唐]杜牧
娉娉袅袅十三余，豆蔻梢头二月初。
春风十里扬州路，卷上珠帘总不如。
多情却似总无情，唯觉樽前笑不成。
蜡烛有心还惜别，替人垂泪到天明。


《观书有感》  [宋]朱熹
半亩方塘一鉴开，天光云影共徘徊。
问渠那得清如许，为有源头活水来。


《春日》  [宋]朱熹
胜日寻芳泗水滨，无边光景一时新。
等闲识得东风面，万紫千红总是春。


《忆江南·江南好》  [唐]白居易
江南好，风景旧曾谙。
日出江花红胜火，春来江水绿如蓝，能不忆江南？


《梅花》  [宋]王安石
白玉堂前一树梅，为谁零落为谁开。
唯有春风最相惜，一年一度一归来。


《古朗月行》  [唐]李白
小时不识月，呼作白玉盘。
又疑瑶台镜，飞在青云端。
仙人垂两足，桂树何团团。
白兔捣药成，问言与谁餐。
蟾蜍蚀圆影，大明夜已残。
羿昔落九乌，天人清且安。
阴精此沦惑，去去不足观。
忧来其如何，凄怆摧心肝。


《蜂》  [唐]罗隐
不论平地与山尖，无限风光尽被占。
采得百花成蜜后，为谁辛苦为谁甜？


《代悲白头翁》  [唐]刘希夷
洛阳城东桃李花，飞来飞去落谁家？
洛阳女儿惜颜色，坐见落花长叹息。
今年花落颜色改，明年花开复谁在？
已见松柏摧为薪，更闻桑田变成海。
古人无复洛城东，今人还对落花风。
年年岁岁花相似，岁岁年年人不同。
寄言全盛红颜子，应怜半死白头翁。
此翁白头真可怜，伊昔红颜美少年。
公子王孙芳树下，清歌妙舞落花前。
光禄池台文锦绣，将军楼阁画神仙。
一朝卧病无相识，三春行乐在谁边？
宛转蛾眉能几时？须臾鹤发乱如丝。
但看古来歌舞地，唯有黄昏鸟雀悲。


《雪梅》  [宋]卢梅坡
梅雪争春未肯降，骚人搁笔费评章。
梅须逊雪三分白，雪却输梅一段香。


《寒食》  [唐]韩翃
春城无处不飞花，寒食东风御柳斜。
日暮汉宫传蜡烛，轻烟散入五侯家。


《泊船瓜洲》  [宋]王安石
京口瓜洲一水间，钟山只隔数重山。
春风又绿江南岸，明月何时照我还？


《从军行》  [唐]杨炯
烽火照西京，心中自不平。
牙璋辞凤阙，铁骑绕龙城。
雪暗凋旗画，风多杂鼓声。
宁为百夫长，胜作一书生。


《雁门太守行》  [唐]李贺
黑云压城城欲摧，甲光向日金鳞开。
角声满天秋色里，塞上燕脂凝夜紫。
半卷红旗临易水，霜重鼓寒声不起。
报君黄金台上意，提携玉龙为君死！


《清平乐·会昌》  [现代]毛泽东
东方欲晓，莫道君行早。
踏遍青山人未老，风景这边独好。
会昌城外高峰，颠连直接东溟。
战士指看南粤，更加郁郁葱葱。


《摸鱼儿·雁丘词》  [元]元好问
问世间，情为何物，直教生死相许？
天南地北双飞客，老翅几回寒暑！
欢乐趣，离别苦，就中更有痴儿女。
君应有语：渺万里层云，千山暮雪，只影向谁去！
横汾路，寂寞当年箫鼓，荒烟依旧平楚。
招魂楚些何嗟及，山鬼暗啼风雨。
天也妒，未信与，莺儿燕子俱黄土。
千秋万古，为留待骚人，狂歌痛饮，来访雁丘处。


《客中行》  [唐]李白
兰陵美酒郁金香，玉碗盛来琥珀光。
但使主人能醉客，不知何处是他乡。


《卖炭翁》  [唐]白居易
卖炭翁，伐薪烧炭南山中。
满面尘灰烟火色，两鬓苍苍十指黑。
卖炭得钱何所营？身上衣裳口中食。
可怜身上衣正单，心忧炭贱愿天寒。
夜来城外一尺雪，晓驾炭车辗冰辙。
牛困人饥日已高，市南门外泥中歇。
翩翩两骑来是谁？黄衣使者白衫儿。
手把文书口称敕，回车叱牛牵向北。
一车炭，千余斤，宫使驱将惜不得。
半匹红纱一丈绫，系向牛头充炭直。


《菊花》  [唐]元稹
秋丛绕舍似陶家，遍绕篱边日渐斜。
不是花中偏爱菊，此花开尽更无花。


《十五夜望月》  [唐]王建
中庭地白树栖鸦，冷露无声湿桂花。
今夜月明人尽望，不知秋思落谁家？


《赠刘景文》  [宋]苏轼
荷尽已无擎雨盖，菊残犹有傲霜枝。
一年好景君须记，最是橙黄橘绿时。


《临江仙·夜饮东坡醒复醉》  [宋]苏轼
夜饮东坡醒复醉，归来仿佛三更。
家童鼻息已雷鸣。
敲门都不应，倚杖听江声。
长恨此身非我有，何时忘却营营。
夜阑风静縠纹平。
小舟从此逝，江海寄余生。


《剑客》  [唐]贾岛
十年磨一剑，霜刃未曾试。
今日把示君，谁有不平事。


《观猎》  [唐]王维
风劲角弓鸣，将军猎渭城。
草枯鹰眼疾，雪尽马蹄轻。
忽过新丰市，还归细柳营。
回看射雕处，千里暮云平。


《寄扬州韩绰判官》  [唐]杜牧
青山隐隐水迢迢，秋尽江南草未凋。
二十四桥明月夜，玉人何处教吹箫。


《洛神赋》  [魏晋]曹植
黄初三年，余朝京师，还济洛川。
古人有言，斯水之神，名曰宓妃。
感宋玉对楚王神女之事，遂作斯赋，
其词曰：余从京域，言归东藩，背伊阙，越轘辕，经通谷，陵景山。
日既西倾，车殆马烦。
尔乃税驾乎蘅皋，秣驷乎芝田，容与乎阳林，流眄乎洛川。
于是精移神骇，忽焉思散。
俯则未察，仰以殊观。
睹一丽人，于岩之畔。
乃援御者而告之曰：“尔有觌于彼者乎？彼何人斯，若此之艳也！”
御者对曰：“臣闻河洛之神，名曰宓妃。然则君王所见，无乃是乎？其状若何，臣愿闻之。”
余告之曰：其形也，翩若惊鸿，婉若游龙，荣曜秋菊，华茂春松。
髣髴兮若轻云之蔽月，飘飖兮若流风之回雪。
远而望之，皎若太阳升朝霞。
迫而察之，灼若芙蕖出渌波。
秾纤得衷，修短合度。
肩若削成，腰如约素。
延颈秀项，皓质呈露，芳泽无加，铅华弗御。
云髻峨峨，修眉联娟，丹唇外朗，皓齿内鲜。
明眸善睐，靥辅承权，瓌姿艳逸，仪静体闲。
柔情绰态，媚于语言。
奇服旷世，骨象应图。
披罗衣之璀粲兮，珥瑶碧之华琚。
戴金翠之首饰，缀明珠以耀躯。
践远游之文履，曳雾绡之轻裾。
微幽兰之芳蔼兮，步踟蹰于山隅。
于是忽焉纵体，以遨以嬉。
左倚采旄，右荫桂旗。
攘皓腕于神浒兮，采湍濑之玄芝。
余情悦其淑美兮，心振荡而不怡。
无良媒以接欢兮，托微波而通辞。
愿诚素之先达兮，解玉佩以要之。
嗟佳人之信修，羌习礼而明诗。
抗琼珶以和予兮，指潜渊而为期。
执眷眷之款实兮，惧斯灵之我欺。
感交甫之弃言兮，怅犹豫而狐疑。
收和颜而静志兮，申礼防以自持。
于是洛灵感焉，徙倚彷徨。
神光离合，乍阴乍阳。
竦轻躯以鹤立，若将飞而未翔。
践椒涂之郁烈，步蘅薄而流芳。
超长吟以永慕兮，声哀厉而弥长。
尔乃众灵杂遝，命俦啸侣。
或戏清流，或翔神渚。
或采明珠，或拾翠羽。
从南湘之二妃，携汉滨之游女。
叹匏瓜之无匹兮，咏牵牛之独处。
扬轻袿之猗靡兮，翳修袖以延伫。
体迅飞凫，飘忽若神。
凌波微步，罗袜生尘。
动无常则，若危若安。
进止难期，若往若还。
转眄流精，光润玉颜。
含辞未吐，气若幽兰。
华容婀娜，令我忘餐。
于是屏翳收风，川后静波。
冯夷鸣鼓，女娲清歌。
腾文鱼以警乘，鸣玉鸾以偕逝。
六龙俨其齐首，载云车之容裔。
鲸鲵踊而夹毂，水禽翔而为卫。
于是越北沚，过南冈，纡素领，回清阳，动朱唇以徐言，陈交接之大纲。
恨人神之道殊兮，怨盛年之莫当。
抗罗袂以掩涕兮，泪流襟之浪浪。
悼良会之永绝兮，哀一逝而异乡。
无微情以效爱兮，献江南之明珰。
虽潜处于太阴，长寄心于君王。
忽不悟其所舍，怅神宵而蔽光。
　　于是背下陵高，足往神留。
遗情想像，顾望怀愁。
冀灵体之复形，御轻舟而上溯。
浮长川而忘返，思绵绵而增慕。
夜耿耿而不寐，沾繁霜而至曙。
命仆夫而就驾，吾将归乎东路。
揽騑辔以抗策，怅盘桓而不能去。


《龟虽寿》  [魏晋]曹操
神龟虽寿，犹有竟时。
腾蛇乘雾，终为土灰。
老骥伏枥，志在千里。
烈士暮年，壮心不已。
盈缩之期，不但在天；
养怡之福，可得永年。
幸甚至哉，歌以咏志。


《击鼓》  [先秦]诗经
击鼓其镗，踊跃用兵。
土国城漕，我独南行。
从孙子仲，平陈与宋。
不我以归，忧心有忡。
爰居爰处？爰丧其马？
于以求之？于林之下。
死生契阔，与子成说。
执子之手，与子偕老。
于嗟阔兮，不我活兮。
于嗟洵兮，不我信兮。


《送灵澈上人》  [唐]刘长卿
苍苍竹林寺，杳杳钟声晚。
荷笠带斜阳，青山独归远。


《哥舒歌》  [唐]西鄙人
北斗七星高，哥舒夜带刀。
至今窥牧马，不敢过临洮。


《题临安邸》  [宋]林升
山外青山楼外楼，西湖歌舞几时休？
暖风熏得游人醉，直把杭州作汴州。


《蝶恋花·答李淑一》  [现代]毛泽东
我失骄杨君失柳，杨柳轻飏直上重霄九。
问讯吴刚何所有，吴刚捧出桂花酒。
寂寞嫦娥舒广袖，万里长空且为忠魂舞。
忽报人间曾伏虎，泪飞顿作倾盆雨。


《浪淘沙》  [唐]刘禹锡
九曲黄河万里沙，浪淘风簸自天涯。
如今直上银河去，同到牵牛织女家。


《黍离》  [先秦]诗经
彼黍离离，彼稷之苗。
行迈靡靡，中心摇摇。
知我者谓我心忧，不知我者谓我何求。
悠悠苍天！此何人哉？
彼黍离离，彼稷之穗。
行迈靡靡，中心如醉。
知我者谓我心忧，不知我者谓我何求。
悠悠苍天！此何人哉？
彼黍离离，彼稷之实。
行迈靡靡，中心如噎。
知我者谓我心忧，不知我者谓我何求。
悠悠苍天！此何人哉？。


《题西林壁》  [宋]苏轼
横看成岭侧成峰，远近高低各不同。
不识庐山真面目，只缘身在此山中。


《客至》  [唐]杜甫
舍南舍北皆春水，但见群鸥日日来。
花径不曾缘客扫，蓬门今始为君开。
盘飧市远无兼味，樽酒家贫只旧醅。
肯与邻翁相对饮，隔篱呼取尽馀杯。


《秋兴八首》  [唐]杜甫
玉露凋伤枫树林，巫山巫峡气萧森。
江间波浪兼天涌，塞上风云接地阴。
丛菊两开他日泪，孤舟一系故园心。
寒衣处处催刀尺，白帝城高急暮砧。
夔府孤城落日斜，每依北斗望京华。
听猿实下三声泪，奉使虚随八月查。
画省香炉违伏枕，山楼粉堞隐悲笳。
请看石上藤萝月，已映洲前芦荻花。
千家山郭静朝晖，一日江楼坐翠微。
信宿渔人还泛泛，清秋燕子故飞飞。
匡衡抗疏功名薄，刘向传经心事违。
同学少年多不贱，五陵衣马自轻肥。
闻道长安似弈棋，百年世事不胜悲。
王侯第宅皆新主，文武衣冠异昔时。
直北关山金鼓振，征西车马羽书迟。
鱼龙寂寞秋江冷，故国平居有所思。
蓬莱宫阙对南山，承露金茎霄汉间。
西望瑶池降王母，东来紫气满函关。
云移雉尾开宫扇，日绕龙鳞识圣颜。
一卧沧江惊岁晚，几回青琐照朝班。
瞿唐峡口曲江头，万里风烟接素秋。
花萼夹城通御气，芙蓉小苑入边愁。
朱帘绣柱围黄鹤，锦缆牙樯起白鸥。
回首可怜歌舞地，秦中自古帝王州。
昆明池水汉时功，武帝旌旗在眼中。
织女机丝虚月夜，石鲸鳞甲动秋风。
波漂菰米沈云黑，露冷莲房坠粉红。
关塞极天唯鸟道，江湖满地一渔翁。
昆吾御宿自逶迤，紫阁峰阴入渼陂。
香稻啄馀鹦鹉粒，碧梧栖老凤凰枝。
佳人拾翠春相问，仙侣同舟晚更移。
彩笔昔游干气象，白头吟望苦低垂。


《行路难 其二》  [唐]李白
大道如青天，我独不得出。
羞逐长安社中儿，赤鸡白雉赌梨栗。
弹剑作歌奏苦声，曳裾王门不称情。
淮阴市井笑韩信，汉朝公卿忌贾生。
君不见昔时燕家重郭隗，拥篲折节无嫌猜。
剧辛乐毅感恩分，输肝剖胆效英才。
昭王白骨萦蔓草，谁人更扫黄金台？
行路难，归去来！


《别董大二首》  [唐]高适
千里黄云白日曛，北风吹雁雪纷纷。
莫愁前路无知己，天下谁人不识君。
六翮飘飖私自怜，一离京洛十馀年。
丈夫贫践应未足，今日相逢无酒钱。


《悯农》  [唐]李绅
锄禾日当午，汗滴禾下土。
谁知盘中餐，粒粒皆辛苦。


《近试上张籍水部》  [唐]朱庆余
洞房昨夜停红烛，待晓堂前拜舅姑。
妆罢低声问夫婿，画眉深浅入时无？。


《虞美人·春花秋月何时了》  [唐]李煜
春花秋月何时了，往事知多少？
小楼昨夜又东风，故国不堪回首月明中！
雕栏玉砌应犹在，只是朱颜改。
问君能有几多愁？恰似一江春水向东流。


《满庭芳·山抹微云》  [宋]秦观
山抹微云，天连衰草，画角声断谯门。
暂停征棹，聊共引离尊。
多少蓬莱旧事，空回首、烟霭纷纷。
斜阳外，寒鸦万点，流水绕孤村。消魂。
当此际，香囊暗解，罗带轻分。
谩赢得、青楼薄幸名存。
此去何时见也，襟袖上、空惹啼痕。
伤情处，高城望断，灯火已黄昏。


《留别妻》  [汉]苏武
结发为夫妻，恩爱两不疑。
欢娱在今夕，嬿婉及良时。
征夫怀远路，起视夜何其？
参辰皆已没，去去从此辞。
行役在战场，相见未有期。
握手一长叹，泪为生别滋。
努力爱春华，莫忘欢乐时。
生当复来归，死当长相思。


《画堂春·一生一代一双人》  [清]纳兰性德
一生一代一双人，争教两处销魂。
相思相望不相亲，天为谁春。
浆向蓝桥易乞，药成碧海难奔。
若容相访饮牛津，相对忘贫。


《遣怀》  [唐]杜牧
落魄江湖载酒行，楚腰纤细掌中轻。
十年一觉扬州梦，赢得青楼薄幸名。


《七步诗》  [魏晋]曹植
煮豆燃豆萁，豆在釜中泣。
本是同根生，相煎何太急。


《贺新郎·甚矣吾衰矣》  [宋]辛弃疾
甚矣吾衰矣。
怅平生、交游零落，只今馀几。
白发空垂三千丈，一笑人间万事。
问何物、能令公喜。
我见青山多妩媚，料青山见我应如是。
情与貌，略相似。
一尊搔首东窗里。
想渊明、停云诗就，此时风味。
江左沉酣求名者，岂识浊醪妙理。
回首叫、云飞风起。
不恨古人吾不见，恨古人不见吾狂耳。
知我者，二三子。


《劳劳亭》  [唐]李白
天下伤心处，劳劳送客亭。
春风知别苦，不遣柳条青。


《金陵酒肆留别》  [唐]李白
风吹柳花满店香，吴姬压酒唤客尝。
金陵子弟来相送，欲行不行各尽觞。
请君试问东流水，别意与之谁短长。


《石灰吟》  [明]于谦
千锤万凿出深山，烈火焚烧若等闲。
粉骨碎身全不怕，要留清白在人间。


《秋夕》  [唐]杜牧
银烛秋光冷画屏，轻罗小扇扑流萤。
天阶夜色凉如水，坐看牵牛织女星。


《长相思·汴水流》  [唐]白居易
汴水流，泗水流，流到瓜洲古渡头，吴山点点愁。
思悠悠，恨悠悠，恨到归时方始休，月明人倚楼。


《破阵子·四十年来家国》  [唐]李煜
四十年来家国，三千里地山河。
凤阁龙楼连霄汉，玉树琼枝作烟萝，几曾识干戈？
一旦归为臣虏，沈腰潘鬓消磨。
最是仓皇辞庙日，教坊犹奏别离歌，垂泪对宫娥。


《风》  [唐]李峤
解落三秋叶，能开二月花。
过江千尺浪，入竹万竿斜。


《采莲曲》  [唐]王昌龄
荷叶罗裙一色裁，芙蓉向脸两边开。
乱入池中看不见，闻歌始觉有人来。


《竹枝词》  [唐]刘禹锡
杨柳青青江水平，闻郎江上唱歌声。
东边日出西边雨，道是无晴却有晴。


《泊船瓜洲》  [宋]王安石
京口瓜洲一水间，钟山只隔数重山。
春风又绿江南岸，明月何时照我还。


《山中与幽人对酌》  [唐]李白
两人对酌山花开，一杯一杯复一杯。
我醉欲眠卿且去，明朝有意抱琴来。


《玉阶怨》  [唐]李白
玉阶生白露，夜久侵罗袜。
却下水晶帘，玲珑望秋月。


《感遇》  [唐]张九龄
兰叶春葳蕤，桂华秋皎洁。
欣欣此生意，自尔为佳节。
谁知林栖者，闻风坐相悦。
草木有本心，何求美人折！。


《从军行》  [唐]李白
百战沙场碎铁衣，城南已合数重围。
突营射杀呼延将，独领残兵千骑归。


《兵车行》  [唐]杜甫
车辚辚，马萧萧，行人弓箭各在腰。
耶娘妻子走相送，尘埃不见咸阳桥。
牵衣顿足拦道哭，哭声直上干云霄。
道傍过者问行人，行人但云点行频。
或从十五北防河，便至四十西营田。
去时里正与裹头，归来头白还戍边。
边庭流血成海水，武皇开边意未已。
君不闻汉家山东二百州，千村万落生荆杞。
纵有健妇把锄犁，禾生陇亩无东西。
况复秦兵耐苦战，被驱不异犬与鸡。
长者虽有问，役夫敢申恨。
且如今年冬，未休关西卒。
县官急索租，租税从何出。
信知生男恶，反是生女好。
生女犹得嫁比邻，生男埋没随百草。
君不见青海头，古来白骨无人收。
新鬼烦冤旧鬼哭，天阴雨湿声啾啾。


《望洞庭湖赠张丞相》  [唐]孟浩然
八月湖水平，涵虚混太清。
气蒸云梦泽，波撼岳阳城。
欲济无舟楫，端居耻圣明。
坐观垂钓者，徒有羡鱼情。


《贾生》  [唐]李商隐
宣室求贤访逐臣，贾生才调更无伦。
可怜夜半虚前席，不问苍生问鬼神。


《宿新市徐公店》  [宋]杨万里
篱落疏疏一径深，树头花落未成阴。
儿童急走追黄蝶，飞入菜花无处寻。


《浪淘沙·北戴河》  [现代]毛泽东
大雨落幽燕，白浪滔天，秦皇岛外打鱼船。
一片汪洋都不见，知向谁边？
往事越千年，魏武挥鞭，东临碣石有遗篇。
萧瑟秋风今又是，换了人间。


《水调歌头 黄州快哉亭赠张偓佺》  [宋]苏轼
落日绣帘卷，亭下水连空。
知君为我新作，窗户湿青红。
长记平山堂上，欹枕江南烟雨，杳杳没孤鸿。
认得醉翁语，山色有无中。
一千顷，都镜净，倒碧峰。
忽然浪起，掀舞一叶白头翁。
堪笑兰台公子，未解庄生天籁，刚道有雌雄。
一点浩然气，千里快哉风。


《木兰辞》  [南北朝]南北无名
唧唧复唧唧，木兰当户织。
不闻机杼声，唯闻女叹息。
问女何所思，问女何所忆。
女亦无所思，女亦无所忆。
昨夜见军帖，可汗大点兵，
军书十二卷，卷卷有爷名。
阿爷无大儿，木兰无长兄，
愿为市鞍马，从此替爷征。
东市买骏马，西市买鞍鞯，
南市买辔头，北市买长鞭。
旦辞爷娘去，暮宿黄河边。
不闻爷娘唤女声，但闻黄河流水鸣溅溅。
旦辞黄河去，暮至黑山头。
不闻爷娘唤女声，但闻燕山胡骑鸣啾啾。
万里赴戎机，关山度若飞。
朔气传金柝，寒光照铁衣。
将军百战死，壮士十年归。
归来见天子，天子坐明堂。
策勋十二转，赏赐百千强。
可汗问所欲，木兰不用尚书郎，
愿驰千里足，送儿还故乡。
爷娘闻女来，出郭相扶将。
阿姊闻妹来，当户理红妆。
小弟闻姊来，磨刀霍霍向猪羊。
开我东阁门，坐我西阁床。
脱我战时袍，著我旧时裳。
当窗理云鬓，对镜帖花黄。
出门看火伴，火伴皆惊忙。
同行十二年，不知木兰是女郎。
雄兔脚扑朔，雌兔眼迷离。
双兔傍地走，安能辨我是雄雌。


《望江南 超然台作》  [宋]苏轼
春未老，风细柳斜斜。
试上超然台上看，半壕春水一城花。烟雨暗千家。
寒食后，酒醒却咨嗟。
休对故人思故国，且将新火试新茶。诗酒趁年华。


《三衢道中》  [宋]曾几
梅子黄时日日晴，小溪泛尽却山行。
绿阴不减来时路，添得黄鹂四五声。


《回乡偶书二首》  [唐]贺知章
少小离家老大回，乡音无改鬓毛衰。
儿童相见不相识，笑问客从何处来。
离别家乡岁月多，近来人事半销磨。
唯有门前镜湖水，春风不改旧时波。


《临江仙·梦后楼台高锁》  [宋]晏几道
梦后楼台高锁，酒醒帘幕低垂。
去年春恨却来时。
落花人独立，微雨燕双飞。
记得小苹初见，两重心字罗衣。
琵琶弦上说相思。
当时明月在，曾照彩云归。


《秋浦歌十七首》  [唐]李白
其一秋浦长似秋，萧条使人愁。
客愁不可度，行上东大楼。
正西望长安，下见江水流。
寄言向江水，汝意忆侬不。
遥传一掬泪，为我达扬州。
其二秋浦猿夜愁，黄山堪白头。
清溪非陇水，翻作断肠流。
欲去不得去，薄游成久游。
何年是归日，雨泪下孤舟。
其三秋浦锦驼鸟，人间天上稀。
山鸡羞渌水，不敢照毛衣。
其四两鬓入秋浦，一朝飒已衰。
猿声催白发，长短尽成丝。
其五秋浦多白猿，超腾若飞雪。
牵引条上儿，饮弄水中月。
其六愁作秋浦客，强看秋浦花。
山川如剡县，风日似长沙。
其七醉上山公马，寒歌宁戚牛。
空吟白石烂，泪满黑貂裘。
其八秋浦千重岭，水车岭最奇。
天倾欲堕石，水拂寄生枝。
其九江祖一片石，青天扫画屏。
题诗留万古，绿字锦苔生。
其十千千石楠树，万万女贞林。
山山白鹭满，涧涧白猿吟。
君莫向秋浦，猿声碎客心。
其十一逻人横鸟道，江祖出鱼梁。
水急客舟疾，山花拂面香。
其十二水如一匹练，此地即平天。
耐可乘明月，看花上酒船。
其十三渌水净素月，月明白鹭飞。
郎听采菱女，一道夜歌归。
其十四炉火照天地，红星乱紫烟。
赧郎明月夜，歌曲动寒川。
其十五白发三千丈，缘愁似个长。
不知明镜里，何处得秋霜。
其十六秋浦田舍翁，采鱼水中宿。
妻子张白鹇，结罝映深竹。
其十七桃波一步地，了了语声闻。
黯与山僧别，低头礼白云。


《约客》  [宋]赵师秀
黄梅时节家家雨，青草池塘处处蛙。
有约不来过夜半，闲敲棋子落灯花。


《浣溪沙》  [清]纳兰性德
残雪凝辉冷画屏，落梅横笛已三更，更无人处月胧明。
我是人间惆怅客，知君何事泪纵横。断肠声里忆平生。


《池上二绝》  [唐]白居易
山僧对棋坐，局上竹阴清。
映竹无人见，时闻下子声。
小娃撑小艇，偷采白莲回。
不解藏踪迹，浮萍一道开。


《一剪梅 舟过吴江》  [宋]蒋捷
一片春愁待酒浇。
江上舟摇，楼上帘招。
秋娘渡与泰娘桥，风又飘飘，雨又萧萧。
何日归家洗客袍？银字笙调，心字香烧。
流光容易把人抛，红了樱桃，绿了芭蕉。


《登飞来峰》  [宋]王安石
飞来山上千寻塔，闻说鸡鸣见日升。
不畏浮云遮望眼，自缘身在最高层。


《山亭夏日》  [唐]高骈
绿树阴浓夏日长，楼台倒影入池塘。
水晶帘动微风起，满架蔷薇一院香。


《蝶恋花·辛苦最怜天上月》  [清]纳兰性德
辛苦最怜天上月，一夕如环，夕夕都成玦。
若似月轮终皎洁，不辞冰雪为卿热。
无那尘缘容易绝，燕子依然，软踏帘钩说。
唱罢秋坟愁未歇，春丛认取双栖蝶。


《和张仆射塞下曲六首》  [唐]卢纶
鹫翎金仆姑，燕尾绣蝥弧。
独立扬新令，千营共一呼。
林暗草惊风，将军夜引弓。
平明寻白羽，没在石棱中。
月黑雁飞高，单于夜遁逃。
欲将轻骑逐，大雪满弓刀。
野幕敞琼筵，羌戎贺劳旋。
醉和金甲舞，雷鼓动山川。
调箭又呼鹰，俱闻出世能。
奔狐将迸雉，扫尽古丘陵。
亭亭七叶贵，荡荡一隅清。
他日题麟阁，唯应独不名。


《七月》  [先秦]诗经
七月流火，九月授衣。
一之日觱发，二之日栗烈。
无衣无褐，何以卒岁？
三之日于耜，四之日举趾。
同我妇子，馌彼南亩，田畯至喜。
七月流火，九月授衣。
春日载阳，有鸣仓庚。
女执懿筐，遵彼微行，爰求柔桑。
春日迟迟，采蘩祁祁。
女心伤悲，殆及公子同归。
七月流火，八月萑苇。
蚕月条桑，取彼斧斨。
以伐远扬，猗彼女桑。
七月鸣鵙，八月载绩。
载玄载黄，我朱孔阳，为公子裳。
四月秀葽，五月鸣蜩。
八月其获，十月陨萚。
一之日于貉，取彼狐狸，为公子裘。
二之日其同，载缵武功，言私其豵，献豣于公。
五月斯螽动股，六月莎鸡振羽。
七月在野，八月在宇，九月在户，十月蟋蟀入我床下。
穹窒熏鼠，塞向墐户。
嗟我妇子，曰为改岁，入此室处。
六月食郁及薁，七月亨葵及菽。
八月剥枣，十月获稻。
为此春酒，以介眉寿。
七月食瓜，八月断壶，九月叔苴，采荼薪樗，食我农夫。
九月筑场圃，十月纳禾稼。
黍稷重穋，禾麻菽麦。
嗟我农夫，我稼既同，上入执宫功。
昼尔于茅，宵尔索绹。
亟其乘屋，其始播百谷。
二之日凿冰冲冲，三之日纳于凌阴。
四之日其蚤，献羔祭韭。
九月肃霜，十月涤场。
朋酒斯飨，曰杀羔羊，跻彼公堂，称彼兕觥，万寿无疆！


《观刈麦》  [唐]白居易
田家少闲月，五月人倍忙。
夜来南风起，小麦覆陇黄。
妇姑荷箪食，童稚携壶浆。
相随饷田去，丁壮在南冈。
足蒸暑土气，背灼炎天光。
力尽不知热，但惜夏日长。
复有贫妇人，抱子在其旁。
右手秉遗穗，左臂悬敝筐。
听其相顾言，闻者为悲伤。
家田输税尽，拾此充饥肠。
今我何功德，曾不事农桑。
吏禄三百石，岁晏有余粮。
念此私自愧，尽日不能忘。


《一剪梅·红藕香残玉簟秋》  [宋]李清照
红藕香残玉簟秋。
轻解罗裳，独上兰舟。
云中谁寄锦书来？雁字回时，月满西楼。
花自飘零水自流。
一种相思，两处闲愁。
此情无计可消除，才下眉头，却上心头。


《南乡子·登京口北固亭有怀》  [宋]辛弃疾
何处望神州，满眼风光北固楼。
千古兴亡多少事，悠悠，不尽长江滚滚流。
年少万兜鍪，坐断东南战未休。
天下英雄谁敌手？曹刘，生子当如孙仲谋。


《诉衷情·当年万里觅封侯》  [宋]陆游
当年万里觅封侯，匹马戍梁州。
关河梦断何处，尘暗旧貂裘。
胡未灭，鬓先秋，泪空流。
此生谁料，心在天山，身老沧洲！


《渔歌子·西塞山前白鹭飞》  [唐]张志和
西塞山前白鹭飞，桃花流水鳜鱼肥。
青箬笠，绿蓑衣，斜风细雨不须归。


《闺怨》  [唐]王昌龄
闺中少妇不知愁，春日凝妆上翠楼。
忽见陌头杨柳色，悔教夫婿觅封侯。


《临江仙 夜登小阁，忆洛中旧游》  [宋]陈与义
忆昔午桥桥上饮，坐中多是豪英。长沟流月去无声。
杏花疏影里，吹笛到天明。
二十余年如一梦，此身虽在堪惊。闲登小阁看新晴。
古今多少事，渔唱起三更。


《塞下曲六首》  [唐]李白
五月天山雪，无花只有寒。
笛中闻折柳，春色未曾看。
晓战随金鼓，宵眠抱玉鞍。
愿将腰下剑，直为斩楼兰。
天兵下北荒，胡马欲南饮。
横戈从百战，直为衔恩甚。
握雪海上餐，拂沙陇头寝。
何当破月氏，然后方高枕。
骏马似风飙，鸣鞭出渭桥。
弯弓辞汉月，插羽破天骄。
阵解星芒尽，营空海雾消。
功成画麟阁，独有霍嫖姚。
白马黄金塞，云砂绕梦思。
那堪愁苦节，远忆边城儿。
萤飞秋窗满，月度霜闺迟。
摧残梧桐叶，萧飒沙棠枝。
无时独不见，流泪空自知。
塞虏乘秋下，天兵出汉家。
将军分虎竹，战士卧龙沙。
边月随弓影，胡霜拂剑花。
玉关殊未入，少妇莫长嗟。
烽火动沙漠，连照甘泉云。
汉皇按剑起，还召李将军。
兵气天上合，鼓声陇底闻。
横行负勇气，一战净妖氛。


《村居》  [清]高鼎
草长莺飞二月天，拂堤杨柳醉春烟。
儿童散学归来早，忙趁东风放纸鸢。


《如梦令·谁伴明窗独坐》  [宋]向滈
谁伴明窗独坐，我共影儿俩个。
灯烬欲眠时，影也把人抛躲。
无那，无那，好个凄凉的我。


《过华清宫绝句三首》  [唐]杜牧
长安回望绣成堆，山顶千门次第开。
一骑红尘妃子笑，无人知是荔枝来。
新丰绿树起黄埃，数骑渔阳探使回。
霓裳一曲千峰上，舞破中原始下来。
万国笙歌醉太平，倚天楼殿月分明。
云中乱拍禄山舞，风过重峦下笑声。


《丽人行》  [唐]杜甫
三月三日天气新，长安水边多丽人。
态浓意远淑且真，肌理细腻骨肉匀。
绣罗衣裳照暮春，蹙金孔雀银麒麟。
头上何所有？翠微匎叶垂鬓唇。
背后何所见？珠压腰衱稳称身。
就中云幕椒房亲，赐名大国虢与秦。
紫驼之峰出翠釜，水精之盘行素鳞。
犀筯厌饫久未下，鸾刀缕切空纷纶。
黄门飞鞚不动尘，御厨络绎送八珍。
箫鼓哀吟感鬼神，宾从杂遝实要津。
后来鞍马何逡巡，当轩下马入锦茵。
杨花雪落覆白蘋，青鸟飞去衔红巾。
炙手可热势绝伦，慎莫近前丞相嗔！


《小雅·采薇》  [先秦]诗经
采薇采薇，薇亦作止。
曰归曰归，岁亦莫止。
靡室靡家，猃狁之故。
不遑启居，猃狁之故。
采薇采薇，薇亦柔止。
曰归曰归，心亦忧止。
忧心烈烈，载饥载渴。
我戍未定，靡使归聘。
采薇采薇，薇亦刚止。
曰归曰归，岁亦阳止。
王事靡盬，不遑启处。
忧心孔疚，我行不来。
彼尔维何，维常之华。
彼路斯何，君子之车。
戎车既驾，四牡业业。
岂敢定居，一月三捷。
驾彼四牡，四牡騤騤。
君子所依，小人所腓。
四牡翼翼，象弭鱼服。
岂不日戒，猃狁孔棘。
昔我往矣，杨柳依依。
今我来思，雨雪霏霏。
行道迟迟，载渴载饥。
我心伤悲，莫知我哀。


《鹧鸪天·暗淡轻黄体性柔》  [宋]李清照
暗淡轻黄体性柔，情疏迹远只香留。
何须浅碧深红色，自是花中第一流。
梅定妒，菊应羞，画阑开处冠中秋。
骚人可煞无情思，何事当年不见收。


《忆秦娥·箫声咽》  [唐]李白
箫声咽，秦娥梦断秦楼月。
秦楼月，年年柳色，灞陵伤别。
乐游原上清秋节，咸阳古道音尘绝。
音尘绝，西风残照，汉家陵阙。


《越人歌》  [先秦]先秦无名
今夕何夕兮，搴舟中流。
今日何日兮，得与王子同舟。
蒙羞被好兮，不訾诟耻。
心几烦而不绝兮，得知王子。
山有木兮木有枝，心悦君兮君不知？


《无衣》  [先秦]诗经
岂曰无衣？与子同袍。王于兴师，修我戈矛，与子同仇！
岂曰无衣？与子同泽。王于兴师，修我矛戟，与子偕作！
岂曰无衣？与子同裳。王于兴师，修我甲兵，与子偕行！


《左迁至蓝关示侄孙湘》  [唐]韩愈
一封朝奏九重天，夕贬潮阳路八千。
欲为圣明除弊事，肯将衰朽惜残年。
云横秦岭家何在，雪拥蓝关马不前。
知汝远来应有意，好收吾骨瘴江边。


《劝学》  [唐]颜真卿
三更灯火五更鸡，正是男儿读书时。
黑发不知勤学早，白首方悔读书迟。


《神童诗》  [宋]汪洙
天子重英豪，文章教尔曹。
万般皆下品，惟有读书高。
少小须勤学，文章可立身。
满朝朱紫贵，尽是读书人。
学问勤中得，萤窗万卷书。
三冬今足用，谁笑腹空虚。
自小多才学，平生志气高。
别人怀宝剑，我有笔如刀。
朝为田舍郎，暮登天子堂。
将相本无种，男儿当自强。
学乃身之宝，儒为席上珍。
君看为宰相，必用读书人。
莫道儒冠误，诗书不负人。
达而相天下，穷则善其身。
遗子黄金宝，何如教一经。
姓名书锦轴，朱紫佐朝廷。
古有千文义，须知后学通。
圣贤俱间出，以此发蒙童。
神童衫子短，袖大惹春风。
未去朝天子，先来谒相公。
大比因时举，乡书以类升。
名题仙桂籍，天府快先登。
喜中青钱选，才高压众英。
萤窗新脱迹，雁塔早题名。
年少初登第，皇都得意回。
禹门三汲浪，平地一声雷。
一举登科日，双亲未老时。
锦衣归故里，端的是男儿。
玉殿传金榜，君恩与状头。
英雄三百辈，随我步瀛洲。
慷慨丈夫志，生当忠孝门。
为官须作相，及第必争先。
宫殿岧嶢耸，街衢竞物华。
风云今际会，千古帝王家。
日月光天德，山河壮帝居。
太平无以报，愿上万言书。
久旱逢甘雨，他乡遇故知。
洞房花烛夜，金榜题名时。
土脉阳和动，韶华满眼新。
一枝梅破腊，万象渐回春。
柳色侵衣绿，桃花映酒红。
长安游冶子，日日醉春风。
淑景余三月，莺花已半稀。
欲沂谁氏子，三叹咏而归。
数点雨余雨，一番寒食寒。
杜鹃花发处，血泪染成丹。
春到清明好，晴添锦绣文。
年年当此节，底事雨纷纷。
风阁黄昏雨，开轩纳晚凉。
月华当户白，何处递荷香。
漏尽金风冷，堂虚玉露清。
穷经谁氏子，独坐对寒檠。
秋景今宵半，天高月倍明。
南楼谁宴赏，丝竹奏清音。
一雨初收霁，金风物送凉。
书窗应自爽，灯火夜偏长。
庭下陈瓜果，云端望采车。
争如郝隆子，只哂腹中书。
九日龙山饮，黄花笑逐臣。
醉看风落帽，舞爱月留人。
昨日登高罢，今朝再举觞。
菊花何太苦，遭此两重阳。
帘外三竿日，新添一线长。
登台观气象，云物望中祥。
时值喜平候，年华又欲催。
江南先得暖，梅蕊已先开。
冬季更筹尽，春随斗柄回。
寒喧一夜隔，客髯两年催。
解落三秋叶，能开二月花。
过江千尺浪，入竹万杆斜。
人在艳阳中，桃花映面红。
年年二三月，底事笑春风。
院落沉沉晓，花开白雪香。
一枝轻带雨，泪湿贵妃妆。
枝缀霜皑白，无言笑晓风。
清芳谁是侣，色间小桃红。
倾国姿容别，多开富贵家。
临轩一赏后，轻薄万千花。
墙角一枝梅，凌寒独自开。
遥知不是雪，惟有暗香来。
柯干如金石，心坚耐岁寒。
平生谁结友，宜共竹松看。
居可无君子，交情耐岁寒。
春风频动处，日日报平安。
春水满沼泽，夏云多奇峰。
秋月扬明辉，冬岭秀孤松。
诗酒琴棋客，风花雪月天。
有名闲富贵，无事散神仙。
道院迎仙客，书道隐相儒。
庭裁栖凤竹，池养化龙鱼。
春游芳草地，夏赏绿荷池。
秋饮黄花酒，冬吟白雪诗。


《念奴娇·昆仑》  [现代]毛泽东
横空出世，莽昆仑，阅尽人间春色。
飞起玉龙三百万，搅得周天寒彻。
夏日消溶，江河横溢，人或为鱼鳖。
千秋功罪，谁人曾与评说？
而今我谓昆仑：不要这高，不要这多雪。
安得倚天抽宝剑，把汝裁为三截？
一截遗欧，一截赠美，一截还东国。
太平世界，环球同此凉热。


《舟夜书所见》  [清]查慎行
月黑见渔灯，孤光一点萤。
微微风簇浪，散作满河星。


《鹧鸪天·彩袖殷勤捧玉钟》  [宋]晏几道
彩袖殷勤捧玉钟，当年拚却醉颜红。
舞低杨柳楼心月，歌尽桃花扇底风。
从别后，忆相逢，几回魂梦与君同。
今宵剩把银釭照，犹恐相逢是梦中。


《望海潮·东南形胜》  [宋]柳永
东南形胜，三吴都会，钱塘自古繁华。
烟柳画桥，风帘翠幕，参差十万人家。
云树绕堤沙，怒涛卷霜雪，天堑无涯。
市列珠玑，户盈罗绮竞豪奢。
重湖叠瓛清嘉，有三秋桂子，十里荷花。
羌管弄晴，菱歌泛夜，嬉嬉钓叟莲娃。
千骑拥高牙，乘醉听箫鼓，吟赏烟霞。
异日图将好景，归去凤池夸。


《节妇吟寄东平李司空师道》  [唐]张籍
君知妾有夫，赠妾双明珠。
感君缠绵意，系在红罗褥。
妾家高楼连苑起，良人执戟明光里。
知君用心如明月，事夫誓拟同生死。
还君明珠双泪垂，恨不相逢未嫁时。


《夏日绝句》  [宋]李清照
生当作人杰，死亦为鬼雄。
至今思项羽，不肯过江东。


《归园田居 其三》  [魏晋]陶渊明
种豆南山下，草盛豆苗稀。
晨兴理荒秽，带月荷锄归。
道狭草木长，夕露沾我衣。
衣沾不足惜，但使愿无违。


《送别》  [唐]王维
下马饮君酒，问君何所之。
君言不得意，归卧南山陲。
但去莫复问，白云无尽时。


《菩萨蛮·平林漠漠烟如织》  [唐]李白
平林漠漠烟如织，寒山一带伤心碧。
暝色入高楼，有人楼上愁。
玉阶空伫立，宿鸟归飞急。
何处是归程？长亭连短亭。


《赠孟浩然》  [唐]李白
吾爱孟夫子，风流天下闻。
红颜弃轩冕，白首卧松云。
醉月频中圣，迷花不事君。
高山安可仰，徒此揖清芬。


《遣悲怀三首》  [唐]元稹
谢公最小偏怜女，自嫁黔娄百事乖。
顾我无衣搜荩箧，泥他沽酒拔金钗。
野蔬充膳甘长藿，落叶添薪仰古槐。
今日俸钱过十万，与君营奠复营斋。
昔日戏言身后事，今朝都到眼前来。
衣裳已施行看尽，针线犹存未忍开。
尚想旧情怜婢仆，也曾因梦送钱财。
诚知此恨人人有，贫贱夫妻百事哀。
闲坐悲君亦自悲，百年都是几多时。
邓攸无子寻知命，潘岳悼亡犹费辞。
同穴窅冥何所望，他生缘会更难期。
惟将终夜长开眼，报答平生未展眉。


《山中》  [唐]王维
荆溪白石出，天寒红叶稀。
山路元无雨，空翠湿人衣。


《水龙吟·登建康赏心亭》  [宋]辛弃疾
楚天千里清秋，水随天去秋无际。
遥岑远目，献愁供恨，玉簪螺髻。
落日楼头，断鸿声里，江南游子。
把吴钩看了，栏干拍遍，无人会，登临意。
休说鲈鱼堪脍，尽西风，季鹰归未？
求田问舍，怕应羞见，刘郎才气。
可惜流年，忧愁风雨，树犹如此！
倩何人唤取红巾翠袖，揾1]英雄泪！


《四时田园杂兴（其二十五）》  [宋]范成大
梅子金黄杏子肥，麦花雪白菜花稀。
日长篱落无人过，唯有蜻蜓蛱蝶飞。


《点绛唇·闺思》  [宋]李清照
寂寞深闺，柔肠一寸愁千缕。
惜春春去。
几点催花雨。
倚遍阑干，只是无情绪。
人何处。
连天衰草，望断归来路。


《三五七言（秋风词）》  [唐]李白
秋风清，秋月明。
落叶聚还散，寒鸦栖复惊。
相思相见知何日，此时此夜难为情。
入我相思门，知我相思苦，长相思兮长相忆，
短相思兮无穷极，早知如此绊人心，何如当初莫相识。


《菩萨蛮·人人尽说江南好》  [唐]韦庄
人人尽说江南好，游人只合江南老。
春水碧于天，画船听雨眠。
垆边人似月，皓腕凝霜雪。
未老莫还乡，还乡须断肠。


《怨情》  [唐]李白
美人卷珠帘，深坐颦蛾眉。
但见泪痕湿，不知心恨谁。


《氓》  [先秦]诗经
氓之蚩蚩，抱布贸丝。
匪来贸丝，来即我谋。
送子涉淇，至于顿丘。
匪我愆期，子无良媒。
将子无怒，秋以为期。
乘彼垝垣，以望复关。
不见复关，泣涕涟涟。
既见复关，载笑载言。
尔卜尔筮，体无咎言。
以尔车来，以我贿迁。
桑之未落，其叶沃若。
于嗟鸠兮，无食桑葚；
于嗟女兮，无与士耽。
士之耽兮，犹可说也；
女之耽兮，不可说也。
桑之落矣，其黄而陨。
自我徂尔，三岁食贫。
淇水汤汤，渐车帷裳。
女也不爽，士贰其行。
士也罔极，二三其德。
三岁为妇，靡室劳矣；
夙兴夜寐，靡有朝矣。
言既遂矣，至于暴矣。
兄弟不知，咥其笑矣。
静言思之，躬自悼矣。
及尔偕老，老使我怨。
淇则有岸，隰则有泮。
总角之宴，言笑晏晏。
信誓旦旦，不思其反。
反是不思，亦已焉哉！


《元日》  [宋]王安石
爆竹声中一岁除,春风送暖入屠苏。
千门万户曈曈日,总把新桃换旧符。


《咸阳城东楼》  [唐]许浑
一上高城万里愁，蒹葭杨柳似汀洲。
溪云初起日沉阁，山雨欲来风满楼。
鸟下绿芜秦苑夕，蝉鸣黄叶汉宫秋。
行人莫问当年事，故国东来渭水流。


《咏鹅》  [唐]骆宾王
鹅，鹅，鹅，曲项向天歌。
白毛浮绿水，红掌拨清波。


《诉衷肠（赠周恩来）》  [现代]毛泽东
当年忠贞为国酬，何曾怕断头？
如今天下红遍，江山靠谁守？
业未就，身躯倦，鬓已秋。
你我之辈，忍将夙愿，付与东流？


《水调歌头·昵昵儿女语》  [宋]苏轼
昵昵儿女语，灯火夜微明。
恩怨尔汝来去，弹指泪和声。
忽变轩昂勇士，一鼓填然作气，千里不留行。
回首暮云远，飞絮搅青冥。
众禽里，真彩凤，独不鸣。
跻攀寸步千险，一落百寻轻。
烦子指间风雨，置我肠中冰炭，起坐不能平。
推手从归去，无泪与君倾。


《春日偶成》  [宋]程颢
云淡风轻近午天，傍花随柳过前川。
时人不识余心乐，将谓偷闲学少年。


《积雨辋川庄作》  [唐]王维
积雨空林烟火迟，蒸藜炊黍饷东菑。
漠漠水田飞白鹭，阴阴夏木啭黄鹂。
山中习静观朝槿，松下清斋折露葵。
野老与人争席罢，海鸥何事更相疑。


《蝶恋花·阅尽天涯离别苦》  [近代]王国维
阅尽天涯离别苦，不道归来，零落花如许。
花底相看无一语，绿窗春与天俱暮。
待把相思灯下诉，一缕新欢，旧恨千千缕。
最是人间留不住，朱颜辞镜花辞树。


《稚子弄冰》  [宋]杨万里
稚子金盆脱晓冰，彩丝穿取当银钲。
敲成玉磬穿林响，忽作玻璃碎地声。


《春思》  [唐]李白
燕草如碧丝，秦桑低绿枝。
当君怀归日，是妾断肠时。
春风不相识，何事入罗帏。


《江畔独步寻花七绝句》  [唐]杜甫
江上被花恼不彻，无处告诉只颠狂。
走觅南邻爱酒伴，经旬出饮独空床。
稠花乱蕊畏江滨，行步欹危实怕春。
诗酒尚堪驱使在，未须料理白头人。
江深竹静两三家，多事红花映白花。
报答春光知有处，应须美酒送生涯。
东望少城花满烟，百花高楼更可怜。
谁能载酒开金盏，唤取佳人舞绣筵。
黄师塔前江水东，春光懒困倚微风。
桃花一簇开无主，可爱深红爱浅红。
黄四娘家花满蹊，千朵万朵压枝低。
留连戏蝶时时舞，自在娇莺恰恰啼。
不是爱花即肯死，只恐花尽老相催。
繁枝容易纷纷落，嫩蕊商量细细开。


《浣溪沙》  [宋]秦观
漠漠轻寒上小楼，晓阴无赖似穷秋，淡烟流水画屏幽。
自在飞花轻似梦，无边丝雨细如愁，宝帘闲挂小银钩。


《白马篇》  [魏晋]曹植
白马饰金羁，连翩西北驰。
借问谁家子，幽并游侠儿。
少小去乡邑，扬声沙漠垂。
宿昔秉良弓，楛矢何参差。
控弦破左的，右发摧月支。
仰手接飞猱，俯身散马蹄。
狡捷过猴猿，勇剽若豹螭。
边城多警急，虏骑数迁移。
羽檄从北来，厉马登高堤。
长驱蹈匈奴，左顾凌鲜卑。
弃身锋刃端，性命安可怀？
父母且不顾，何言子与妻！
名编壮士籍，不得中顾私。
捐躯赴国难，视死忽如归！


《渡汉江》  [唐]宋之问
岭外音书断，经冬复历春。
近乡情更怯，不敢问来人。


《七律·到韶山》  [现代]毛泽东
别梦依稀咒逝川，故园三十二年前。
红旗卷起农奴戟，黑手高悬霸主鞭。
为有牺牲多壮志，敢叫日月换新天。
喜看稻菽千重浪，遍地英雄下夕烟。


《菩萨蛮·黄鹤楼》  [现代]毛泽东
茫茫九派流中国，沉沉一线穿南北。
烟雨莽苍苍，龟蛇锁大江。
黄鹤知何去？剩有游人处。
把酒酹滔滔，心潮逐浪高！


《四时田园杂兴（其三十一）》  [宋]范成大
昼出耘田夜绩麻，村庄儿女各当家。
童孙未解供耕织，也傍桑阴学种瓜。


《题李凝幽居》  [唐]贾岛
闲居少邻并，草径入荒园。
鸟宿池边树，僧敲月下门。
过桥分野色，移石动云根。
暂去还来此，幽期不负言。


《咏怀古迹五首》  [唐]杜甫
支离东北风尘际，漂泊西南天地间。
三峡楼台淹日月，五溪衣服共云山。
羯胡事主终无赖，词客哀时且未还。
庾信平生最萧瑟，暮年诗赋动江关。
摇落深知宋玉悲，风流儒雅亦吾师。
怅望千秋一洒泪，萧条异代不同时。
江山故宅空文藻，云雨荒台岂梦思。
最是楚宫俱泯灭，舟人指点到今疑。
群山万壑赴荆门，生长明妃尚有村。
一去紫台连朔漠，独留青冢向黄昏。
画图省识春风面，环佩空归月夜魂。
千载琵琶作胡语，分明怨恨曲中论。
蜀主窥吴幸三峡，崩年亦在永安宫。
翠华想像空山里，玉殿虚无野寺中。
古庙杉松巢水鹤，岁时伏腊走村翁。
武侯祠屋常邻近，一体君臣祭祀同。
诸葛大名垂宇宙，宗臣遗像肃清高。
三分割据纡筹策，万古云霄一羽毛。
伯仲之间见伊吕，指挥若定失萧曹。
福移汉祚难恢复，志决身歼军务劳。


《佳人》  [唐]杜甫
绝代有佳人，幽居在空谷。
自云良家女，零落依草木。
关中昔丧乱，兄弟遭杀戮。
官高何足论，不得收骨肉。
世情恶衰歇，万事随转烛。
夫婿轻薄儿，新人美如玉。
合昏尚知时，鸳鸯不独宿。
但见新人笑，那闻旧人哭。
在山泉水清，出山泉水浊。
侍婢卖珠回，牵萝补茅屋。
摘花不插发，采柏动盈掬。
天寒翠袖薄，日暮倚修竹。


《垓下歌》  [汉]项羽
力拔山兮气盖世。时不利兮骓不逝。
骓不逝兮可奈何！虞兮虞兮奈若何！


《长歌行》  [汉]汉乐府
青青园中葵，朝露待日晞。
阳春布德泽，万物生光辉。
常恐秋节至，焜黄华叶衰。
百川东到海，何时复西归。
少壮不努力，老大徒伤悲。


《秋思》  [唐]张籍
洛阳城里见秋风，欲作家书意万重。
复恐匆匆说不尽，行人临发又开封。


《登飞来峰》  [宋]王安石
飞来山上千寻塔，闻说鸡鸣见日升。
不畏浮云遮望眼，自缘身在最高层。


《马诗》  [唐]李贺
大漠沙如雪，燕山月似钩。
何当金络脑，快走踏清秋。


《梅岭三章》  [现代]陈毅
断头今日意如何？创业艰难百战多。
此去泉台招旧部，旌旗十万斩阎罗。
南国烽烟正十年，此头须向国门悬。
后死诸君多努力，捷报飞来当纸钱。
投身革命即为家，血雨腥风应有涯。
取义成仁今日事，人间遍种自由花。


《八声甘州·对潇潇暮雨洒江天》  [宋]柳永
对潇潇暮雨洒江天，一番洗清秋。
渐霜风凄紧，关河冷落，残照当楼。
是处红衰翠减，苒苒物华休。
唯有长江水，无语东流。
不忍登高临远，望故乡渺邈，归思难收。
叹年来踪迹，何事苦淹留？
想佳人，妆楼颙望，误几回、天际识归舟。
争知我，倚栏杆处，正恁凝愁！


《李凭箜篌引》  [唐]李贺
吴丝蜀桐张高秋，空白凝云颓不流。
江娥啼竹素女愁，李凭中国弹箜篌。
昆山玉碎凤凰叫，芙蓉泣露香兰笑。
十二门前融冷光，二十三丝动紫皇。
女娲炼石补天处，石破天惊逗秋雨。
梦入坤山教神妪，老鱼跳波瘦蛟舞。
吴质不眠倚桂树，露脚斜飞湿寒兔。


《小儿垂钓》  [唐]胡令能
蓬头稚子学垂纶，侧坐莓苔草映身。
路人借问遥招手，怕得鱼惊不应人。


《天问》  [先秦]屈原
曰：遂古之初，谁传道之？
上下未形，何由考之？
冥昭瞢闇，谁能极之？
冯翼惟像，何以识之？
明明闇闇，惟时何为？
阴阳三合，何本何化？
圜则九重，孰营度之？
惟兹何功，孰初作之？
斡维焉系，天极焉加？
八柱何当，东南何亏？
九天之际，安放安属？
隅隈多有，谁知其数？
天何所沓？十二焉分？
日月安属？列星安陈？
出自汤谷，次于蒙氾。
自明及晦，所行几里？
夜光何德，死则又育？
厥利维何，而顾菟在腹？
女歧无合，夫焉取九子？
伯强何处？惠气安在？
何阖而晦？何开而明？
角宿未旦，曜灵安藏？
不任汩鸿，师何以尚之？
佥曰“何忧”，何不课而行之？
鸱龟曳衔，鲧何听焉？
顺欲成功，帝何刑焉？
永遏在羽山，夫何三年不施？
伯禹愎鲧，夫何以变化？
纂就前绪，遂成考功。
何续初继业，而厥谋不同？
洪泉极深，何以窴之？
地方九则，何以坟之？
河海应龙？何尽何历？
鲧何所营？禹何所成？
康回冯怒，坠何故以东南倾？
九州安错？川谷何洿？
东流不溢，孰知其故？
东西南北，其修孰多？
南北顺堕，其衍几何？
昆仑县圃，其尻安在？
增城九重，其高几里？
四方之门，其谁从焉？
西北辟启，何气通焉？
日安不到？烛龙何照？
羲和之未扬，若华何光？
何所冬暖？何所夏寒？
焉有石林？何兽能言？
焉有虬龙、负熊以游？
雄虺九首，鯈忽焉在？
何所不死？长人何守？
靡蓱九衢，枲华安居？
灵蛇吞象，厥大何如？
黑水、玄趾，三危安在？
延年不死，寿何所止？
鲮鱼何所？鬿堆焉处？
羿焉彃日？乌焉解羽？
禹之力献功，降省下土四方。
焉得彼嵞山女，而通之於台桑？
闵妃匹合，厥身是继。
胡为嗜不同味，而快朝饱？
启代益作后，卒然离蠥。
何启惟忧，而能拘是达？
皆归射鞠，而无害厥躬。
何后益作革，而禹播降？
启棘宾商，《九辨》、《九歌》。
何勤子屠母，而死分竟地？
帝降夷羿，革孽夏民。
胡射夫河伯，而妻彼雒嫔？
冯珧利决，封豨是射。
何献蒸肉之膏，而后帝不若？
浞娶纯狐，眩妻爰谋。
何羿之射革，而交吞揆之？
阻穷西征，岩何越焉？
化为黄熊，巫何活焉？
咸播秬黍，莆雚是营。
何由并投，而鲧疾修盈？
白蜺婴茀，胡为此堂？
安得夫良药，不能固臧？
天式从横，阳离爰死。
大鸟何鸣，夫焉丧厥体？
蓱号起雨，何以兴之？
撰体胁鹿，何以膺之？
鼇戴山抃，何以安之？
释舟陵行，何之迁之？
惟浇在户，何求于嫂？
何少康逐犬，而颠陨厥首？
女歧缝裳，而馆同爰止。
何颠易厥首，而亲以逢殆？
汤谋易旅，何以厚之？
覆舟斟寻，何道取之？
桀伐蒙山，何所得焉？
妹嬉何肆，汤何殛焉？
舜闵在家，父何以鱞？
尧不姚告，二女何亲？
厥萌在初，何所意焉？
璜台十成，谁所极焉？
登立为帝，孰道尚之？
女娲有体，孰制匠之？
舜服厥弟，终然为害。
何肆犬豕，而厥身不危败？
吴获迄古，南岳是止。
孰期去斯，得两男子？
缘鹄饰玉，后帝是飨。
何承谋夏桀，终以灭丧？
帝乃降观，下逢伊挚。
何条放致罚，而黎服大说？
简狄在台，喾何宜？
玄鸟致贻，女何喜，
该秉季德，厥父是臧。
胡终弊于有扈，牧夫牛羊？
干协时舞，何以怀之？
平胁曼肤，何以肥之？
有扈牧竖，云何而逢？
击床先出，其命何从？
恆秉季德，焉得夫朴牛？
何往营班禄，不但还来？
昏微遵迹，有狄不宁。
何繁鸟萃棘，负子肆情？
眩弟并淫，危害厥兄。
何变化以作诈，而後嗣逢长？
成汤东巡，有莘爰极。
何乞彼小臣，而吉妃是得？
水滨之木，得彼小子。
夫何恶之，媵有莘之妇？
汤出重泉，夫何罪尤？
不胜心伐帝，夫谁使挑之？
会晁争盟，何践吾期？
苍鸟群飞，孰使萃之？
列击纣躬，叔旦不嘉。
何亲揆发，何周之命以咨嗟？
授殷天下，其位安施？
反成乃亡，其罪伊何？
争遣伐器，何以行之？
并驱击翼，何以将之？
昭后成游，南土爰底。
厥利惟何，逢彼白雉？
穆王巧挴，夫何周流？
环理天下，夫何索求？
妖夫曳衒，何号于市？
周幽谁诛？焉得夫褒姒？
天命反侧，何罚何佑？
齐桓九会，卒然身杀。
彼王纣之躬，孰使乱惑？
何恶辅弼，谗谄是服？
比干何逆，而抑沉之？
雷开何顺，而赐封之？
何圣人之一德，卒其异方：
梅伯受醢，箕子详狂？
稷维元子，帝何竺之？
投之於冰上，鸟何燠之？
何冯弓挟矢，殊能将之？
既惊帝切激，何逢长之？
伯昌号衰，秉鞭作牧。
何令彻彼岐社，命有殷国？
迁藏就岐，何能依？
殷有惑妇，何所讥？
受赐兹醢，西伯上告。
何亲就上帝罚，殷之命以不救？
师望在肆，昌何识？
鼓刀扬声，后何喜？
武发杀殷，何所悒？
载尸集战，何所急？
伯林雉经，维其何故？
何感天抑坠，夫谁畏惧？
皇天集命，惟何戒之？
受礼天下，又使至代之？
初汤臣挚，後兹承辅。
何卒官汤，尊食宗绪？
勋阖、梦生，少离散亡。
何壮武历，能流厥严？
彭铿斟雉，帝何飨？
受寿永多，夫何久长？
中央共牧，后何怒？
蜂蛾微命，力何固？
惊女采薇，鹿何祐？
北至回水，萃何喜？
兄有噬犬，弟何欲？
易之以百两，卒无禄？
薄暮雷电，归何忧？
厥严不奉，帝何求？
伏匿穴处，爰何云？
荆勋作师，夫何长？
悟过改更，我又何言？
吴光争国，久余是胜。
何环穿自闾社丘陵，爰出子文？
吾告堵敖以不长。何试上自予，忠名弥彰？


《商山早行》  [唐]温庭筠
晨起动征铎，客行悲故乡。
鸡声茅店月，人迹板桥霜。
槲叶落山路，枳花明驿墙。
因思杜陵梦，凫雁满回塘。


《夜书所见》  [宋]叶绍翁
萧萧梧叶送寒声，江上秋风动客情。
知有儿童挑促织，夜深篱落一灯明。


《清平乐·村居》  [宋]辛弃疾
茅檐低小，溪上青青草。
醉里吴音相媚好，白发谁家翁媪？
大儿锄豆溪东，中儿正织鸡笼。
最喜小儿亡赖，溪头卧剥莲蓬。


《菩萨蛮·大柏地》  [现代]毛泽东
赤橙黄绿青蓝紫，谁持彩练当空舞？
雨后复斜阳，关山阵阵苍。
当年鏖战急，弹洞前村壁，
装点此关山，今朝更好看。


《满江红·和郭沫若同志》  [现代]毛泽东
小小寰球，有几个苍蝇碰壁。
嗡嗡叫，几声凄厉，几声抽泣。
蚂蚁缘槐夸大国，蚍蜉撼树谈何易。
正西风落叶下长安，飞鸣镝。
多少事，从来急；天地转，光阴迫。
一万年太久，只争朝夕。
四海翻腾云水怒，五洲震荡风雷激。
要扫除一切害人虫，全无敌。


《秋夜寄丘员外/秋夜寄丘二十二员外》  [唐]韦应物
怀君属秋夜，散步咏凉天。
空山松子落，幽人应未眠。


《清平乐·春归何处》  [宋]黄庭坚
春归何处？寂寞无行路。
若有人知春去处，唤取归来同住。
春无踪迹谁知？除非问取黄鹂。
百啭无人能解，因风飞过蔷薇。


《美女篇》  [魏晋]曹植
美女妖且闲，采桑歧路间。
柔条纷冉冉，叶落何翩翩。
攘袖见素手，皓腕约金环。
头上金爵钗，腰佩翠琅玕。
明珠交玉体，珊瑚间木难。
罗衣何飘飘，轻裾随风还。
顾盼遗光彩，长啸气若兰。
行徒用息驾，休者以忘餐。
借问女安居，乃在城南端。
青楼临大路，高门结重关。
容华耀朝日，谁不希令颜？
媒氏何所营？玉帛不时安。
佳人慕高义，求贤良独难。
众人徒嗷嗷，安知彼所观？
盛年处房室，中夜起长叹。


《村晚》  [宋]雷震
草满池塘水满陂，山衔落日浸寒漪。
牧童归去横牛背，短笛无腔信口吹。


《悯农》  [唐]李绅
春种一粒粟，秋收万颗子。
四海无闲田，农夫犹饿死。


《金铜仙人辞汉歌》  [唐]李贺
茂陵刘郎秋风客，夜闻马嘶晓无迹。
画栏桂树悬秋香，三十六宫土花碧。
魏官牵车指千里，东关酸风射眸子。
空将汉月出宫门，忆君清泪如铅水。
衰兰送客咸阳道，天若有情天亦老。
携盘独出月荒凉，渭城已远波声小。


《书愤》  [宋]陆游
早岁那知世事艰，中原北望气如山。
楼船夜雪瓜洲渡，铁马秋风大散关。
塞上长城空自许，镜中衰鬓已先斑。
出师一表真名世，千载谁堪伯仲间！


《寄黄几复》  [宋]黄庭坚
我居北海君南海，寄雁传书谢不能。
桃李春风一杯酒，江湖夜雨十年灯。
持家但有四立壁，治病不蕲三折肱。
想见读书头已白，隔溪猿哭瘴溪藤。


《长干行二首》  [唐]李白
其一妾发初覆额，折花门前剧。
郎骑竹马来，绕床弄青梅。
同居长干里，两小无嫌猜，
十四为君妇，羞颜未尝开。
低头向暗壁，千唤不一回。
十五始展眉，愿同尘与灰。
常存抱柱信，岂上望夫台。
十六君远行，瞿塘滟滪堆。
五月不可触，猿声天上哀。
门前迟行迹，一一生绿苔。
苔深不能扫，落叶秋风早。
八月胡蝶来，双飞西园草。
感此伤妾心，坐愁红颜老。
早晚下三巴，预将书报家。
相迎不道远，直至长风沙。
其二忆妾深闺里，烟尘不曾识。
嫁与长干人，沙头候风色。
五月南风兴，思君下巴陵。
八月西风起，想君发扬子。
去来悲如何，见少离别多。
湘潭几日到，妾梦越风波。
昨夜狂风度，吹折江头树。
淼淼暗无边，行人在何处。
好乘浮云骢，佳期兰渚东。
鸳鸯绿蒲上，翡翠锦屏中。
自怜十五余，颜色桃花红。
那作商人妇，愁水复愁风。


《水调歌头·安石在东海》  [宋]苏轼
安石在东海，从事鬓惊秋。
中年亲友难别，丝竹缓离愁。
一旦功成名遂，准拟东还海道，扶病入西州。
雅志困轩冕，遗恨寄沧洲。
岁云暮，须早计，要褐裘。
故乡归去千里，佳处辄迟留。
我醉歌时君和，醉倒须君扶我，惟酒可忘忧。
一任刘玄德，相对卧高楼。


《山坡羊·潼关怀古》  [元]张养浩
峰峦如聚，波涛如怒，山河表里潼关路。
望西都，意踌躇。
伤心秦汉经行处，宫阙万间都做了土。
兴，百姓苦；亡，百姓苦！


《江南》  [汉]汉乐府
江南可采莲，莲叶何田田。
鱼戏莲叶间。鱼戏莲叶东，
鱼戏莲叶西，鱼戏莲叶南，鱼戏莲叶北。


《六月二十七日望湖楼醉书五首其一》  [宋]苏轼
黑云翻墨未遮山，白雨跳珠乱入船。
卷地风来忽吹散，望湖楼下水如天。


《题龙阳县青草湖》  [唐]唐温如
西风吹老洞庭波，一夜湘君白发多。
醉后不知天在水，满船清梦压星河。


《十五从军征》  [汉]两汉乐府
十五从军征，八十始得归。
道逢乡里人：家中有阿谁？
遥看是君家，松柏冢累累。
兔从狗窦入，雉从梁上飞。
中庭生旅谷，井上生旅葵。
舂谷持作饭，采葵持作羹。
羹饭一时熟，不知贻阿谁！
出门东向看，泪落沾我衣。


《行香子·树绕村庄》  [宋]秦观
树绕村庄，水满陂塘。
倚东风、豪兴徜徉。
小园几许，收尽春光。
有桃花红，李花白，菜花黄。
远远围墙，隐隐茅堂。
飏青旗、流水桥旁。
偶然乘兴，步过东冈。
正莺儿啼，燕儿舞，蝶儿忙。


《梦微之》  [唐]白居易
夜来携手梦同游，晨起盈巾泪莫收。
漳浦老身三度病，咸阳宿草八回秋。
君埋泉下泥销骨，我寄人间雪满头。
阿卫韩郎相次去，夜台茫昧得知不？


《卜算子 送鲍浩然之浙东》  [宋]王观
水是眼波横，山是眉峰聚。
欲问行人去那边，眉眼盈盈处。
才始送春归，又送君归去。
若到江南赶上春，千万和春住。


《野望》  [唐]王绩
东皋薄暮望，徙倚欲何依？
树树皆秋色，山山唯落晖。
牧人驱犊返，猎马带禽归。
相顾无相识，长歌怀采薇。


《山中问答》  [唐]李白
问余何意栖碧山，笑而不答心自闲。
桃花流水窅然去，别有天地非人间。


《村行》  [宋]王禹偁
马穿山径菊初黄，信马悠悠野兴长。
万壑有声含晚籁，数峰无语立斜阳。
棠梨叶落胭脂色，荞麦花开白雪香。
何事吟余忽惆怅，村桥原树似吾乡。


《乞巧》  [唐]林杰
七夕今宵看碧霄，牵牛织女渡河桥。
家家乞巧望秋月，穿尽红丝几万条。


《水龙吟 次韵章质夫杨花词》  [宋]苏轼
似花还似非花，也无人惜从教坠。
抛家傍路，思量却是，无情有思。
萦损柔肠，困酣娇眼，欲开还闭。
梦随风万里，寻郎去处，又还被莺呼起。
不恨此花飞尽，恨西园，落红难缀。
晓来雨过，遗踪何在？一池萍碎。
春色三分，二分尘土，一分流水。
细看来，不是杨花，点点是离人泪。


《渔家傲·天接云涛连晓雾》  [宋]李清照
天接云涛连晓雾。
星河欲转千帆舞。
仿佛梦魂归帝所。
闻天语。
殷勤问我归何处。
我报路长嗟日暮。
学诗谩有惊人句。
九万里风鹏正举。
风休住。
蓬舟吹取三山去。


《自嘲》  [近代]鲁迅
运交华盖欲何求？未敢翻身已碰头。
破帽遮颜过闹市，漏船载酒泛中流。
横眉冷对千夫指，俯首甘为孺子牛。
躲进小楼成一统，管他冬夏与春秋。


《清平乐·村居》  [宋]辛弃疾
茅檐低小，溪上青青草。
醉里吴音相媚好，白发谁家翁媪。
大儿锄豆溪东，中儿正织鸡笼，
最喜小儿亡赖，溪头卧剥莲蓬。


《蝉》  [唐]虞世南
垂緌饮清露，流响出疏桐。
居高声自远，非是藉秋风。


《易水送别》  [唐]骆宾王
此地别燕丹，壮士发冲冠。
昔时人已没，今日水犹寒。


《生查子·元夕》  [宋]欧阳修
去年元夜时，花市灯如昼。
月上柳梢头，人约黄昏后。
今年元夜时，月与灯依旧。
不见去年人，泪湿春衫袖。


《上李邕 上斌下》  [唐]李白
大鹏一日同风起，抟摇直上九万里。
假令风歇时下来，犹能簸却沧溟水。
世人见我恒殊调，闻余大言皆冷笑。
宣父犹能畏后生，丈夫未可轻年少。


《夜上受降城闻笛》  [唐]李益
回乐峰前沙似雪，受降城外月如霜。
不知何处吹芦管，一夜征人尽望乡。


《上邪》  [汉]汉无名
上邪！我欲与君相知，长命无绝衰。
山无陵，江水为竭，冬雷震震夏雨雪，
天地合，乃敢与君绝！


《和子由渑池怀旧》  [宋]苏轼
人生到处知何似，应似飞鸿踏雪泥。
泥上偶然留指爪，鸿飞那复计东西。
老僧已死成新塔，坏壁无由见旧题。
往日崎岖还记否，路长人困蹇驴嘶。


《行军九日思长安故园》  [唐]岑参
强欲登高去，无人送酒来。
遥怜故园菊，应傍战场开。


《敕勒歌》  [南北朝]北朝民歌
敕勒川，阴山下。
天似穹庐，笼盖四野。
天苍苍，野茫茫，风吹草低见牛羊。


《书湖阴先生壁》  [宋]王安石
茅檐长扫净无苔，花木成畦手自栽。
一水护田将绿绕，两山排闼送青来。


《走马川行奉送封大夫出师西征》  [唐]岑参
君不见走马川行雪海边，平沙莽莽黄入天。
轮台九月风夜吼，一川碎石大如斗，随风满地石乱走。
匈奴草黄马正肥，金山西见烟尘飞，汉家大将西出师。
将军金甲夜不脱，半夜军行戈相拨，风头如刀面如割。
马毛带雪汗气蒸，五花连钱旋作冰，幕中草檄砚水凝。
虏骑闻之应胆慑，料知短兵不敢接，车师西门伫献捷。


《七律二首·送瘟神》  [现代]毛泽东
绿水青山枉自多，华佗无奈小虫何！
千村薜荔人遗矢，万户萧疏鬼唱歌。
坐地日行八万里，巡天遥看一千河。
牛郎欲问瘟神事，一样悲欢逐逝波。
春风杨柳万千条，六亿神州尽舜尧。
红雨随心翻作浪，青山着意化为桥。
天连五岭银锄落，地动三河铁臂摇。
借问瘟君欲何往，纸船明烛照天烧。


《别云间》  [明]夏完淳
三年羁旅客，今日又南冠。
无限山河泪，谁言天地宽！
已知泉路近，欲别故乡难。
毅魄归来日，灵旗空际看。


《迢迢牵牛星》  [汉]汉无名
迢迢牵牛星，皎皎河汉女。
纤纤擢素手，札札弄机杼。
终日不成章，泣涕零如雨。
河汉清且浅，相去复几许。
盈盈一水间，脉脉不得语。


《明日歌》  [明]文嘉
明日复明日，明日何其多。
日日待明日，万事成蹉跎。
世人皆被明日累，明日无穷老将至。
晨昏滚滚水流东，今古悠悠日西坠。
百年明日能几何？请君听我明日歌。


《赠从弟》  [魏晋]刘桢
亭亭山上松，瑟瑟谷中风。
风声一何盛，松枝一何劲。
冰霜正惨凄，终岁常端正。
岂不罹凝寒，松柏有本性。


《泛舟》  [宋]朱熹
昨夜江边春水生，艨艟巨舰一毛轻。
向来枉费推移力，此日中流自在行。


《咏苎萝山/西施》  [唐]李白
西施越溪女，出自苎萝山。
秀色掩今古，荷花羞玉颜。
浣纱弄碧水，自与清波闲。
皓齿信难开，沉吟碧云间。
勾践徵绝艳，扬蛾入吴关。
提携馆娃宫，杳渺讵可攀。
一破夫差国，千秋竟不还。


《杂诗 其一》  [魏晋]陶渊明
人生无根蒂，飘如陌上尘。
分散逐风转，此已非常身。
落地为兄弟，何必骨肉亲！
得欢当作乐，斗酒聚比邻。
盛年不重来，一日难再晨。
及时当勉励，岁月不待人。


《西江月·井冈山》  [现代]毛泽东
山下旌旗在望，山头鼓角相闻。
敌军围困万千重，我自岿然不动。
早已森严壁垒，更加众志成城。
黄洋界上炮声隆，报道敌军宵遁。


《七绝·改西乡隆盛诗赠父亲》  [现代]毛泽东
孩儿立志出乡关，学不成名誓不还。
埋骨何须桑梓地，人生无处不青山。


《木瓜》  [先秦]诗经
投我以木瓜，报之以琼琚。匪报也，永以为好也！
投我以木桃，报之以琼瑶。匪报也，永以为好也！
投我以木李，报之以琼玖。匪报也，永以为好也！


《竹枝词》  [唐]刘禹锡
山桃红花满上头，蜀江春水拍山流。
花红易衰似郎意，水流无限似侬愁。


《长歌行》  [唐]李白
桃李待日开，荣华照当年。
东风动百物，草木尽欲言。
枯枝无丑叶，涸水吐清泉。
大力运天地，羲和无停鞭。
功名不早著，竹帛将何宣。
桃李务青春，谁能贯白日。
富贵与神仙，蹉跎成两失。
金石犹销铄，风霜无久质。
畏落日月后，强欢歌与酒。
秋霜不惜人，倏忽侵蒲柳。


《潼关》  [清]谭嗣同
终古高云簇此城，秋风吹散马蹄声。
河流大野犹嫌束，山入潼关不解平。


《宫词》  [唐]张祜
故国三千里，深宫二十年。
一声何满子，双泪落君前。


《春怨》  [唐]益嘉运
打起黄莺儿，莫教枝上啼。
啼时惊妾梦，不得到辽西。


《江上渔者》  [宋]范仲淹
江上往来人，但爱鲈鱼美。
君看一叶舟，出没风波里。


《一剪梅·雨打梨花深闭门》  [明]唐寅
雨打梨花深闭门。
孤负青春，虚负青春。
赏心乐事共谁论。
花下销魂，月下销魂。
愁聚眉峰尽日颦。
千点啼痕，万点啼痕。
晓看天色暮看云。
行也思君，坐也思君。


《辋川闲居赠裴秀才迪》  [唐]王维
寒山转苍翠，秋水日潺湲。
倚杖柴门外，临风听暮蝉。
渡头馀落日，墟里上孤烟。
复值接舆醉，狂歌五柳前。


《阳关曲 中秋月》  [宋]苏轼
暮云收尽溢清寒，银汉无声转玉盘。
此生此夜不长好，明月明年何处看。


《浣溪沙·细雨斜风作晓寒》  [宋]苏轼
细雨斜风作晓寒。
淡烟疏柳媚晴滩。
入淮清洛渐漫漫。
雪沫乳花浮午盏，
蓼茸蒿笋试春盘。
人间有味是清欢。


《月下独酌其二》  [唐]李白
天若不爱酒，酒星不在天。
地若不爱酒，地应无酒泉。
天地既爱酒，爱酒不愧天。
已闻清比圣，复道浊如贤。
贤圣既已饮，何必求神仙。
三杯通大道，一斗合自然。
但得酒中趣，勿为醒者传。


《长沙过贾谊宅》  [唐]刘长卿
三年谪宦此栖迟，万古惟留楚客悲。
秋草独寻人去后，寒林空见日斜时。
汉文有道恩犹薄，湘水无情吊岂知？
寂寂江山摇落处，怜君何事到天涯！


《送柴侍御》  [唐]王昌龄
沅水通波接武冈，送君不觉有离伤。
青山一道同云雨，明月何曾是两乡。


《式微》  [先秦]诗经
式微，式微！胡不归？
微君之故，胡为乎中露！
式微，式微！胡不归？
微君之躬，胡为乎泥中！


《秋夜将晓出篱门迎凉有感》  [宋]陆游
三万里河东入海，五千仞岳上摩天。
遗民泪尽胡尘里，南望王师又一年。


《浪淘沙·莫道谗言如浪深》  [唐]刘禹锡
莫道谗言如浪深，莫道迁客似沙沉．
千淘万漉虽辛苦，吹尽狂沙始到金．


《陋室铭》  [唐]刘禹锡
山不在高，有仙则名。
水不在深，有龙则灵。
斯是陋室，惟吾德馨。
苔痕上阶绿，草色入帘青。
谈笑有鸿儒，往来无白丁。
可以调素琴，阅金经。
无丝竹之乱耳，无案牍之劳形。
南阳诸葛庐，西蜀子云亭。
孔子云：何陋之有？


《浣溪沙》  [清]纳兰性德
身向云山那畔行，北风吹断马嘶声，深秋远塞若为情。
一抹晚烟荒戍垒，半竿斜日旧关城，古今幽恨几时平。


《浣溪沙》  [宋]苏轼
西塞山边白鹭飞。
散花洲外片帆微。
桃花流水鳜鱼肥。
自庇一身青箬笠，
相随到处绿蓑衣。
斜风细雨不须归。


《夜雨》  [唐]白居易
我有所念人，隔在远远乡。
我有所感事，结在深深肠。
乡远去不得，无日不瞻望。
肠深解不得，无夕不思量。
况此残灯夜，独宿在空堂。
秋天殊未晓，风雨正苍苍。
不学头陀法，前心安可忘？


《狱中题壁》  [清]谭嗣同
望门投止思张俭，忍死须臾待杜根。
我自横刀向天笑，去留肝胆两昆仑。


《江上吟》  [唐]李白
木兰之枻沙棠舟，玉箫金管坐两头。
美酒樽中置千斛，载妓随波任去留。
仙人有待乘黄鹤，海客无心随白鸥。
屈平辞赋悬日月，楚王台榭空山丘。
兴酣落笔摇五岳，诗成笑傲凌沧洲。
功名富贵若长在，汉水亦应西北流。


《春雪》  [唐]韩愈
新年都未有芳华，二月初惊见草芽。
白雪却嫌春色晚，故穿庭树作飞花。


《采莲曲》  [唐]白居易
菱叶萦波荷飐风，荷花深处小船通。
逢郎欲语低头笑，碧玉搔头落水中。


《古柏行》  [唐]杜甫
孔明庙前有老柏，柯如青铜根如石。
霜皮溜雨四十围，黛色参天二千尺。
君臣已与时际会，树木犹为人爱惜。
云来气接巫峡长，月出寒通雪山白。
忆昨路绕锦亭东，先主武侯同閟宫。
崔嵬枝干郊原古，窈窕丹青户牖空。
落落盘踞虽得地，冥冥孤高多烈风。
扶持自是神明力，正直原因造化功。
大厦如倾要梁栋，万牛回首丘山重。
不露文章世已惊，未辞翦伐谁能送。
苦心岂免容蝼蚁，香叶终经宿鸾凤。
志士幽人莫怨嗟，古来材大难为用。


《病起书怀》  [宋]陆游
病骨支离纱帽宽，孤臣万里客江干。
位卑未敢忘忧国，事定犹须待阖棺。
天地神灵扶庙社，京华父老望和銮。
出师一表通今古，夜半挑灯更细看。


《从军行七首》  [唐]王昌龄
烽火城西百尺楼，黄昏独上海风秋。
更吹羌笛关山月，无那金闺万里愁。
琵琶起舞换新声，总是关山旧别情。
撩乱边愁听不尽，高高秋月照长城。
关城榆叶早疏黄，日暮云沙古战场。
表请回军掩尘骨，莫教兵士哭龙荒。
青海长云暗雪山，孤城遥望玉门关。
黄沙百战穿金甲，不破楼兰终不还。
大漠风尘日色昏，红旗半卷出辕门。
前军夜战洮河北，已报生擒吐谷浑。
胡瓶落膊紫薄汗，碎叶城西秋月团。
明敕星驰封宝剑，辞君一夜取楼兰。
玉门山嶂几千重，山北山南总是烽。
人依远戍须看火，马踏深山不见踪。


《浣溪沙》  [宋]晏殊
一向年光有限身，等闲离别易销魂。
酒筵歌席莫辞频。
满目山河空念远，落花风雨更伤春。
不如怜取眼前人。


《踏莎行·郴州旅舍》  [宋]秦观
雾失楼台，月迷津渡，桃源望断无寻处。
可堪孤馆闭春寒，杜鹃声里斜阳暮。
驿寄梅花，鱼传尺素，砌成此恨无重数。
郴江幸自绕郴山，为谁流下潇湘去？


《终南山》  [唐]王维
太乙近天都，连山到海隅。
白云回望合，青霭入看无。
分野中峰变，阴晴众壑殊。
欲投人处宿，隔水问樵夫。


《虞美人·风回小院庭芜绿》  [唐]李煜
风回小院庭芜绿，柳眼春相续。
凭阑半日独无言，依旧竹声新月似当年。
笙歌未散尊前在，池面冰初解。
烛明香暗画楼深，满鬓清霜残雪思难任。


《登楼》  [唐]杜甫
花近高楼伤客心，万方多难此登临。
锦江春色来天地，玉垒浮云变古今。
北极朝廷终不改，西山寇盗莫相侵。
可怜后主还祠庙，日暮聊为梁甫吟。


《春日忆李白》  [唐]杜甫
白也诗无敌，飘然思不群。
清新庾开府，俊逸鲍参军。
渭北春天树，江东日暮云。
何时一樽酒，重与细论文。


《九歌 湘夫人》  [先秦]屈原
帝子降兮北渚，目眇眇兮愁予。
袅袅兮秋风，洞庭波兮木叶下。
登白薠兮骋望，与佳期兮夕张。
鸟何萃兮蘋中，罾何为兮木上。
沅有茝兮澧有兰，思公子兮未敢言。
荒忽兮远望，观流水兮潺湲。
麋何食兮庭中？蛟何为兮水裔？
朝驰余马兮江皋，夕济兮西澨。
闻佳人兮召予，将腾驾兮偕逝。
筑室兮水中，葺之兮荷盖；
荪壁兮紫坛，播芳椒兮成堂；
桂栋兮兰橑，辛夷楣兮药房；
罔薜荔兮为帷，擗蕙櫋兮既张；
白玉兮为镇，疏石兰兮为芳；
芷葺兮荷屋，缭之兮杜衡。
合百草兮实庭，建芳馨兮庑门。
女嶷缤兮并迎，灵之来兮如云。
揖余袂兮江中，遗余褋兮澧浦。
搴汀洲兮杜若，将以遗褋兮远者；
时不可兮骤得，聊逍遥兮容与！


《 赠卫八处士》  [唐]杜甫
人生不相见，动如参与商。
今夕复何夕，共此灯烛光！
少壮能几时？鬓发各已苍！
访旧半为鬼，惊呼热中肠。
焉知二十载，重上君子堂。
昔别君未婚，儿女忽成行。
怡然敬父执，问我来何方？
问答乃未已，驱儿罗酒浆。
夜雨剪春韭，新炊间黄粱。
主称会面难，一举累十觞。
十觞亦不醉，感子故意长。
明日隔山岳，世事两茫茫。


《玉楼春》  [宋]欧阳修
尊前拟把归期说，欲语春容先惨咽。
人生自是有情痴，此恨不关风与月。
离歌且莫翻新阕，一曲能教肠寸结。
直须看尽洛城花，始共春风容易别。


《西塞山怀古》  [唐]刘禹锡
王濬楼船下益州，金陵王气黯然收。
千寻铁锁沉江底，一片降幡出石头。
人世几回伤往事，山形依旧枕寒流。
今逢四海为家日，故垒萧萧芦荻秋。


《回乡偶书》  [唐]贺知章
离别家乡岁月多，近来人事半消磨。
惟有门前镜湖水，春风不改旧时波。


《月夜》  [唐]杜甫
今夜鄜州月，闺中只独看。
遥怜小儿女，未解忆长安。
香雾云鬟湿，清辉玉臂寒。
何时倚虚幌，双照泪痕干。


《临安春雨初霁》  [宋]陆游
世味年来薄似纱，谁令骑马客京华。
小楼一夜听春雨，深巷明朝卖杏花。
矮纸斜行闲作草，晴窗细乳戏分茶。
素衣莫起风尘叹，犹及清明可到家。


《扬子江》  [宋]文天祥
几日随风北海游，回从扬子大江头。
臣心一片磁针石，不指南方不肯休。


《绮怀》  [清]黄景仁
几回花下坐吹箫，银汉红墙入望遥。
似此星辰非昨夜，为谁风露立中宵？
缠绵思尽抽残茧，宛转心伤剥后蕉。
三五年时三五月，可怜杯酒不曾消。


《秋夜将晓出篱门迎凉有感》  [宋]陆游
三万里河东入海，五千仞岳上摩天。
遗民泪尽胡尘里，南望王师又一年！


《采桑子·轻舟短棹西湖好》  [宋]欧阳修
轻舟短棹西湖好，绿水逶迤，芳草长堤，隐隐笙歌处处随。
无风水面琉璃滑，不觉船移，微动涟漪，惊起沙禽掠岸飞。


《辛夷坞》  [唐]王维
木末芙蓉花，山中发红萼。
涧户寂无人，纷纷开且落。


《长相思·一重山》  [唐]李煜
一重山，两重山。
山远天高烟水寒，相思枫叶丹。
菊花开，菊花残。
塞雁高飞人未还，一帘风月闲。


《绝句》  [宋]僧志南
古木阴中系短篷，杖藜扶我过桥东。
沾衣欲湿杏花雨，吹面不寒杨柳风。


《访戴天山道士不遇》  [唐]李白
犬吠水声中，桃花带露浓。
树深时见鹿，溪午不闻钟。
野竹分青霭，飞泉挂碧峰。
无人知所去，愁倚两三松。


《越中览古》  [唐]李白
越王勾践破吴归，义士还乡尽锦衣。
宫女如花满春殿，只今惟有鹧鸪飞。


《七绝·咏蛙》  [现代]毛泽东
独坐池塘如虎踞，绿荫树下养精神。
春来我不先开口，哪个虫儿敢作声。


《浪淘沙》  [唐]刘禹锡
八月涛声吼地来，头高数丈触山回。
须臾却入海门去，卷起沙堆似雪堆。


《戏为六绝句》  [唐]杜甫
庾信文章老更成，凌云健笔意纵横。
今人嗤点流传赋，不觉前贤畏后生。
王杨卢骆当时体，轻薄为文哂未休。
尔曹身与名俱灭，不废江河万古流。
纵使卢王操翰墨，劣于汉魏近风骚。
龙文虎脊皆君驭，历块过都见尔曹。
才力应难夸数公，凡今谁是出群雄。
或看翡翠兰苕上，未掣鲸鱼碧海中。
不薄今人爱古人，清词丽句必为邻。
窃攀屈宋宜方驾，恐与齐梁作后尘。
未及前贤更勿疑，递相祖述复先谁。
别裁伪体亲风雅，转益多师是汝师。


《己亥杂诗·九州生气恃风雷》  [清]龚自珍
九州生气恃风雷，万马齐喑究可哀。
我劝天公重抖擞，不拘一格降人才。


《石灰吟》  [明]于谦
千锤万凿出深山，烈火焚烧若等闲。
粉身碎骨全不怕，要留清白在人间。


《山园小梅》  [宋]林逋
众芳摇落独暄妍，占尽风情向小园。
疏影横斜水清浅，暗香浮动月黄昏。
霜禽欲下先偷眼，粉蝶如知合断魂。
幸有微吟可相狎，不须檀板共金尊。
(金尊通：樽)。


《浣溪沙·闺情》  [宋]李清照
绣面芙蓉一笑开，斜飞宝鸭衬香腮。
眼波才动被人猜。
一面风情深有韵，半笺娇恨寄幽怀。
月移花影约重来。


《长相思三首》  [唐]李白
其一长相思，在长安。
络纬秋啼金井阑，微霜凄凄簟色寒。
孤灯不明思欲绝，卷帷望月空长叹。
美人如花隔云端。
上有青冥之高天，下有渌水之波澜。
天长路远魂飞苦，梦魂不到关山难。
长相思，摧心肝。
其二日色欲尽花含烟，月明如素愁不眠。
赵瑟初停凤凰柱，蜀琴欲奏鸳鸯弦。
此曲有意无人传，愿随春风寄燕然。
忆君迢迢隔青天。
昔时横波目，今作流泪泉。
不信妾肠断，归来看取明镜前。
其三美人在时花满堂，美人去后花馀床。
床中绣被卷不寝，至今三载闻余香。
香亦竟不灭，人亦竟不来。
相思黄叶落，白露湿青苔。


《新婚别》  [唐]杜甫
兔丝附蓬麻，引蔓故不长。
嫁女与征夫，不如弃路旁。
结发为妻子，席不暖君床。
暮婚晨告别，无乃太匆忙。
君行虽不远，守边赴河阳。
妾身未分明，何以拜姑嫜。
父母养我时，日夜令我藏。
生女有所归，鸡狗亦得将。
君今往死地，沈痛迫中肠。
誓欲随君去，形势反苍黄。
勿为新婚念，努力事戎行。
妇人在军中，兵气恐不扬。
自嗟贫家女，久致罗襦裳。
罗襦不复施，对君洗红妆。
仰视百鸟飞，大小必双翔。
人事多错迕，与君永相望。


《长干曲四首》  [唐]崔颢
君家何处住，妾住在横塘。
停船暂借问，或恐是同乡。
家临九江水，来去九江侧。
同是长干人，自小不相识。
下渚多风浪，莲舟渐觉稀。
那能不相待，独自逆潮归。
三江潮水急，五湖风浪涌。
由来花性轻，莫畏莲舟重。


《蝶恋花 独登北海白塔》  [现代]顾随
我爱天边初二月。
比着初三，弄影还清绝。
一缕柔痕君莫说，眉弯纤细颜苍白。
休盼成圆休恨缺。
依样清光，圆缺无分别。
上见一天星历历，下看一个飘零客。


《瑶池》  [唐]李商隐
瑶池阿母绮窗开，黄竹歌声动地哀。
八骏日行三万里，穆王何事不重来。


《无题二首》  [唐]李商隐
来是空言去绝踪，月斜楼上五更钟。
梦为远别啼难唤，书被催成墨未浓。
蜡照半笼金翡翠，麝薰微度绣芙蓉。
刘郎已恨蓬山远，更隔蓬山一万重。
飒飒东风细雨来，芙蓉塘外有轻雷。
金蟾啮锁烧香入，玉虎牵丝汲井回。
贾氏窥帘韩掾少，宓妃留枕魏王才。
春心莫共花争发，一寸相思一寸灰。


《浪淘沙》  [唐]白居易
白浪茫茫与海连，平沙浩浩四无边。
暮去朝来淘不住，遂令东海变桑田。


《燕歌行》  [魏晋]曹丕
秋风萧瑟天气凉，草木摇落露为霜，群燕辞归鹄南翔。
念君客游思断肠，慊慊思归恋故乡，君何淹留寄他方？
贱妾茕茕守空房，忧来思君不敢忘，不觉泪下沾衣裳。
援琴鸣弦发清商，短歌微吟不能长。
明月皎皎照我床，星汉西流夜未央。
牵牛织女遥相望，尔独何辜限河梁。


《大风歌》  [汉]刘邦
大风起兮云飞扬，
威加海内兮归故乡。
安得猛士兮守四方！


《山有扶苏》  [先秦]诗经
山有扶苏，隰有荷华。
不见子都，乃见狂且。
山有桥松，隰有游龙。
不见子充，乃见狡童。


《登山》  [唐]李涉
终日昏昏醉梦间，忽闻春尽强登山。
因过竹院逢僧话，又得浮生半日闲。


《过松源，晨炊漆公店六首》  [宋]杨万里
後山勒水向东驰，却被前山勒向西。
道是水柔无性气，急声声怒慢声悲。


《正气歌》  [宋]文天祥
天地有正气，杂然赋流形。
下则为河岳，上则为日星。
於人曰浩然，沛乎塞苍冥。
皇路当清夷，含和吐明庭。
时穷节乃见，一一垂丹青。
在齐太史简，在晋董狐笔。
在秦张良椎，在汉苏武节。
为严将军头，为嵇侍中血。
为张睢阳齿，为颜常山舌。
或为辽东帽，清操厉冰雪。
或为出师表，鬼神泣壮烈。
或为渡江楫，慷慨吞胡羯。
或为击贼笏，逆竖头破裂。
是气所磅礴，凛烈万古存。
当其贯日月，生死安足论。
地维赖以立，天柱赖以尊。
三纲实系命，道义为之根。
嗟予遘阳九，隶也实不力。
楚囚缨其冠，传车送穷北。
鼎镬甘如饴，求之不可得。
阴房阗鬼火，春院閟天黑。
牛骥同一皂，鸡栖凤凰食。
一朝蒙雾露，分作沟中瘠。
如此再寒暑，百疠自辟易。
哀哉沮洳场，为我安乐国。
岂有他缪巧，阴阳不能贼。
顾此耿耿存，仰视浮云白。
悠悠我心悲，苍天曷有极。
哲人日已远，典刑在夙昔。
风檐展书读，古道照颜色。


《鹧鸪天·晚日寒鸦一片愁》  [宋]辛弃疾
晚日寒鸦一片愁。
柳塘新绿却温柔。
若教眼底无离恨，不信人间有白头。
肠已断，泪难收。
相思重上小红楼。
情知已被山遮断，频倚阑干不自由。


《临江仙 送钱穆父》  [宋]苏轼
一别都门三改火，天涯踏尽红尘。
依然一笑作春温。
无波真古井，有节是秋筠。
惆怅孤帆连夜发，送行淡月微云。
尊前不用翠眉颦。
人生如逆旅，我亦是行人。
(尊前通：樽)。


《写情》  [唐]李益
水纹珍簟思悠悠，千里佳期一夕休。
从此无心爱良夜，任他明月下西楼。


《蝶恋花·今古河山无定据》  [清]纳兰性德
今古河山无定据，画角声中，牧马频来去。
满目荒凉谁可语？西风吹老丹枫树。
从前幽怨应无数？铁马金戈，青冢黄昏路。
一往情深深几许？深山夕照深秋雨。


《满江红·登黄鹤楼有感》  [宋]岳飞
遥望中原，荒烟外、许多城郭。
想当年、花遮柳护，凤楼龙阁。
万岁山前珠翠绕，蓬壶殿里笙歌作。
到而今、铁骑满郊畿，风尘恶。
兵安在？膏锋锷。
民安在？填沟壑。
叹江山如故，千村寥落。
何日请缨提锐旅，一鞭直渡清河洛。
却归来、再续汉阳游，骑黄鹤。


《寄李儋元锡》  [唐]韦应物
去年花里逢君别，今日花开已一年。
世事茫茫难自料，春愁黯黯独成眠。
身多疾病思田里，邑有流亡愧俸钱。
闻道欲来相问讯，西楼望月几回圆。


《过香积寺》  [唐]王维
不知香积寺，数里入云峰。
古木无人径，深山何处钟。
泉声咽危石，日色冷青松。
薄暮空潭曲，安禅制毒龙。


《月夜》  [唐]刘方平
更深月色半人家，北斗阑干南斗斜。
今夜偏知春气暖，虫声新透绿窗纱。


《望江南·多少恨》  [唐]李煜
多少恨，昨夜梦魂中。
还似旧时游上苑，车如流水马如龙。
花月正春风。


《无题二首》  [唐]李商隐
凤尾香罗薄几重，碧文圆顶夜深缝。
扇裁月魄羞难掩，车走雷声语未通。
曾是寂寥金烬暗，断无消息石榴红。
斑骓只系垂杨岸，何处西南待好风。
重帷深下莫愁堂，卧后清宵细细长。
神女生涯元是梦，小姑居处本无郎。
风波不信菱枝弱，月露谁教桂叶香。
直道相思了无益，未妨惆怅是清狂。


《胡笳十八拍》  [魏晋]蔡琰
我生之初尚无为，我生之后汉祚衰。
天不仁兮降乱离，地不仁兮使我逢此时。
干戈日寻兮道路危，民卒流亡兮共哀悲。
烟尘蔽野兮胡虏盛，志意乖兮节义亏。
对殊俗兮非我宜，遭恶辱兮当告谁？
笳一会兮琴一拍，心愤怨兮无人知。
戎羯逼我兮为室家，将我行兮向天涯。
云山万重兮归路遐，疾风千里兮杨尘沙。
人多暴猛兮如虺蛇，控弦被甲兮为骄奢。
两拍张弦兮弦欲绝，志摧心折兮自悲嗟。
越汉国兮入胡城，亡家失身兮不如无生。
毡裘为裳兮骨肉震惊，羯膻为味兮枉遏我情。
鼙鼓喧兮从夜达明，胡风浩浩兮暗塞营。
伤今感昔兮三拍成，衔悲畜恨兮何时平。
无日无夜兮不思我乡土，禀气含生兮莫过我最苦。
天灾国乱兮人无主，唯我薄命兮没戎虏。
殊俗心异兮身难处，嗜欲不同兮谁可与语！
寻思涉历兮多艰阻，四拍成兮益凄楚。
雁南征兮欲寄边声，雁北归兮为得汉音。
雁飞高兮邈难寻，空断肠兮思喑喑。
攒眉向月兮抚雅琴，五拍泠泠兮意弥深。
冰霜凛凛兮身苦寒，饥对肉酪兮不能餐。
夜闻陇水兮声呜咽，朝见长城兮路杳漫。
追思往日兮行李难，六拍悲来兮欲罢弹。
日暮风悲兮边声四起，不知愁心兮说向谁是！
原野萧条兮烽戍万里，俗贱老弱兮少壮为美。
逐有水草兮安家葺垒，牛羊满野兮聚如蜂蚁。
草尽水竭兮羊马皆徒，七拍流恨兮恶居于此。
为天有眼兮何不见我独漂流？为神有灵兮何事处我天南海北头？
我不负天兮天何配我殊匹？我不负神匹神何殛我越荒州？
制兹八拍兮拟排忧，何知曲成兮心转愁。
天无涯兮地无边，我心愁兮亦复然。
人生倏忽兮如白驹之过隙，然不得欢乐兮当我之盛年。
怨兮欲问天，天苍苍兮上无缘。
举头仰望兮空云烟，九拍怀情兮谁与传？
城头烽火不曾灭，疆场征战何时歇？
杀气朝朝冲塞门，胡风夜夜吹边月。
故乡隔兮音尘绝，哭无声兮气将咽。
一生辛苦兮缘别离，十拍悲深兮泪成血。
我非贪生而恶死，不能捐身兮心有以。
生仍冀得兮归桑梓，死当埋骨兮长已矣。
日居月诸兮在戎垒，胡人宠我兮有二子。
鞠之育之兮不羞耻，愍之念之兮生长边鄙。
十有一拍兮因兹起，哀响缠绵兮彻心髓。
东风应律兮暖气多，知是汉家天子兮布阳和。
羌胡蹈舞兮共讴歌，两国交欢兮罢兵戈。
忽遇汉使兮称近诏，遗千金兮赎妾身。
喜得生还兮逢圣君，嗟别稚子兮会无因。
十有二拍兮哀乐均，去住两情兮难具陈。
不谓残生兮却得旋归，抚抱胡儿兮泣下沾衣。
汉使迎我兮四牡肥肥，胡儿号兮谁得知？
与我生死兮逢此时，愁为子兮日无光辉，焉得羽翼兮将汝归。
一步一远兮足难移，魂消影绝兮恩爱遗。
十有三拍兮弦急调悲，肝肠搅刺兮人莫我知。
身归国兮儿莫之随，心悬悬兮长如饥。
四时万物兮有盛衰，唯我愁苦兮不暂移。
山高地阔兮见汝无期，更深夜阑兮梦汝来斯。
梦中执手兮一喜一悲，觉后痛吾心兮无休歇时。
十有四拍兮涕泪交垂，河水东流兮心是思。
十五拍兮节调促，气填胸兮谁识曲？处穹庐兮偶殊俗。
愿得归来兮天从欲，再还汉国兮欢心足。
心有怀兮愁转深，日月无私兮曾不照临。
子母分离兮意难任，同天隔越兮如商参，生死不相知兮何处寻！
十六拍兮思茫茫，我与儿兮各一方。
日东月西兮徒相望，不得相随兮空断肠。
对萱草兮忧不忘，弹鸣琴兮情何伤！
今别子兮归故乡，旧怨平兮新怨长！
泣血仰头兮诉苍苍，胡为生兮独罹此殃！
十七拍兮心鼻酸，关山阻修兮独行路难。
去时怀土兮心无绪，来时别儿兮思漫漫。
塞上黄蒿兮枝枯叶干，沙场白骨兮刀痕箭瘢。
风霜凛凛兮春夏寒，人马饥荒兮筋力单。
岂知重得兮入长安，叹息欲绝兮泪阑干。
胡笳本自出胡中，缘琴翻出音律同。
十八拍兮曲虽终，响有余兮思无穷。
是知丝竹微妙兮均造化之功，哀乐各随人心兮有变则通。
胡与汉兮异域殊风，天与地隔兮子西母东。
苦我怨气兮浩于长空，六合虽广兮受之不容！。


《汉广》  [先秦]诗经
南有乔木，不可休思；汉有游女，不可求思。
汉之广矣，不可泳思；江之永矣，不可方思。
翘翘错薪，言刈其楚；之子于归，言秣其马。
汉之广矣，不可泳思；江之永矣，不可方思。
翘翘错薪，言刈其蒌；之子于归，言秣其驹。
汉之广矣，不可泳思；江之永矣，不可方思。


《山中杂诗》  [南北朝]吴均
山际见来烟，竹中窥落日。
鸟向檐上飞，云从窗里出。


《从军行》  [唐]王昌龄
大漠风尘日色昏，红旗半卷出辕门。
前军夜战洮河北，已报生擒吐谷浑。


《南安军》  [宋]文天祥
梅花南北路，风雨湿征衣。
出岭同谁出？归乡如不归！
山河千古在，城郭一时非。
饿死真吾志，梦中行采薇。


《六言诗·给彭德怀同志》  [现代]毛泽东
山高路远坑深，大军纵横驰奔。
谁敢横刀立马？唯我彭大将军。


《采桑子·谁翻乐府凄凉曲》  [清]纳兰性德
谁翻乐府凄凉曲？风也萧萧，雨也萧萧，瘦尽灯花又一宵。
不知何事萦怀抱？醒也无聊，醉也无聊，梦也何曾到谢桥。


《小重山·昨夜寒蛩不住鸣》  [宋]岳飞
昨夜寒蛩不住鸣。
惊回千里梦，已三更。
起来独自绕阶行。
人悄悄，帘外月胧明。
白首为功名。
旧山松竹老，阻归程。
欲将心事付瑶琴。
知音少，弦断有谁听。


《玉楼春》  [宋]宋祁
东城渐觉风光好，縠皱波纹迎客棹。
绿杨烟外晓寒轻，红杏枝头春意闹。
浮生长恨欢娱少，肯爱千金轻一笑？
为君持酒劝斜阳，且向花间留晚照。


《菩萨蛮·风柔日薄春犹早》  [宋]李清照
风柔日薄春犹早，夹衫乍著心情好。
睡起觉微寒，梅花鬓上残。
故乡何处是？忘了除非醉。
沈水卧时烧，香消酒未消。


《子夜四时歌:秋歌》  [唐]李白
长安一片月，万户捣衣声。
秋风吹不尽，总是玉关情。
何日平胡虏，良人罢远征。


《听蜀僧浚弹琴》  [唐]李白
蜀僧抱绿绮，西下峨眉峰。
为我一挥手，如听万壑松。
客心洗流水，馀响入霜钟。
不觉碧山暮，秋云暗几重。


《长命女·春日宴》  [唐]冯延巳
春日宴，绿酒一杯歌一遍。
再拜陈三愿：一愿郎君千岁，
二愿妾身常健，三愿如同梁上燕，岁岁长相见。


《天末怀李白》  [唐]杜甫
凉风起天末，君子意如何。
鸿雁几时到，江湖秋水多。
文章憎命达，魑魅喜人过。
应共冤魂语，投诗赠汨罗。


《和项王歌》  [汉]虞姬
汉兵已略地，四方楚歌声。
大王意气尽，贱妾何聊生！


《自题小像》  [近代]鲁迅
灵台无计逃神矢，风雨如磐暗故园。
寄意寒星荃不察，我以我血荐轩辕。


《七绝·为女民兵题照》  [现代]毛泽东
飒爽英姿五尺枪，曙光初照演兵场。
中华儿女多奇志，不爱红装爱武装。


《长安古意》  [唐]卢照邻
长安大道连狭斜，青牛白马七香车。
玉辇纵横过主第，金鞭络绎向侯家。
龙衔宝盖承朝日，凤吐流苏带晚霞。
百丈游丝争绕树，一群娇鸟共啼花。
啼花戏蝶千门侧，碧树银台万种色。
复道交窗作合欢，双阙连甍垂凤翼。
梁家画阁天中起，汉帝金茎云外直。
楼前相望不相知，陌上相逢讵相识。
借问吹箫向紫烟，曾经学舞度芳年。
得成比目何辞死，愿作鸳鸯不羡仙。
比目鸳鸯真可羡，双去双来君不见。
生憎帐额绣孤鸾，好取门帘帖双燕。
双燕双飞绕画梁，罗纬翠被郁金香。
片片行云著蝉鬓，纤纤初月上鸦黄。
鸦黄粉白车中出，含娇含态情非一。
妖童宝马铁连钱，娼妇盘龙金屈膝。
御史府中乌夜啼，廷尉门前雀欲栖。
隐隐朱城临玉道，遥遥翠幰没金堤。
挟弹飞鹰杜陵北，探丸借客渭桥西。
俱邀侠客芙蓉剑，共宿娼家桃李蹊。
娼家日暮紫罗裙，清歌一啭口氛氲。
北堂夜夜人如月，南陌朝朝骑似云。
南陌北堂连北里，五剧三条控三市。
弱柳青槐拂地垂，佳气红尘暗天起。
汉代金吾千骑来，翡翠屠苏鹦鹉杯。
罗襦宝带为君解，燕歌赵舞为君开。
别有豪华称将相，转日回天不相让。
意气由来排灌夫，专权判不容萧相。
专权意气本豪雄，青虬紫燕坐春风。
自言歌舞长千载，自谓骄奢凌五公。
节物风光不相待，桑田碧海须臾改。
昔时金阶白玉堂，即今唯见青松在。
寂寂寥寥扬子居，年年岁岁一床书。
独有南山桂花发，飞来飞去袭人裾。


《村夜》  [唐]白居易
霜草苍苍虫切切，村南村北行人绝。
独出前门望野田，月明荞麦花如雪。


《七律·登庐山》  [现代]毛泽东
一山飞峙大江边，跃上葱茏四百旋。
冷眼向洋看世界，热风吹雨洒江天。
云横九派浮黄鹤，浪下三吴起白烟。
陶令不知何处去，桃花源里可耕田？


《菩萨蛮·小山重叠金明灭》  [唐]温庭筠
小山重叠金明灭，鬓云欲度香腮雪。
懒起画蛾眉，弄妆梳洗迟。
照花前后镜，花面交相映。
新帖绣罗襦，双双金鹧鸪。


《汉江临泛》  [唐]王维
楚塞三湘接，荆门九派通。
江流天地外，山色有无中。
郡邑浮前浦，波澜动远空。
襄阳好风日，留醉与山翁。


《乌夜啼·昨夜风兼雨》  [唐]李煜
昨夜风兼雨，帘帏飒飒秋声。
烛残漏断频欹枕，起坐不能平。
世事漫随流水，算来一梦浮生。
醉乡路稳宜频到，此外不堪行。


《马诗二十三首》  [唐]李贺
龙脊贴连钱，银蹄白踏烟。
无人织锦韂，谁为铸金鞭。
腊月草根甜，天街雪似盐。
未知口硬软，先拟蒺藜衔。
忽忆周天子，驱车上玉山。
鸣驺辞凤苑，赤骥最承恩。
此马非凡马，房星本是精。
向前敲瘦骨，犹自带铜声。
大漠沙如雪，燕山月似钩。
何当金络脑，快走踏清秋。
饥卧骨查牙，粗毛刺破花。
鬣焦珠色落，发断锯长麻。
西母酒将阑，东王饭已干。
君王若燕去，谁为曳车辕？
赤兔无人用，当须吕布骑。
吾闻果下马，羁策任蛮儿。
催榜渡乌江，神骓泣向风。
君王今解剑，何处逐英雄？
内马赐宫人，银鞯刺麒麟。
午时盐坂上，蹭蹬溘风尘。
批竹初攒耳，桃花未上身。
他时须搅阵，牵去借将军。
宝玦谁家子，长闻侠骨香。
堆金买骏骨，将送楚襄王。
香幞赭罗新，盘龙蹙蹬鳞。
回看南陌上，谁道不逢春？
不从桓公猎，何能伏虎威？
一朝沟陇出，看取拂云飞。
唐剑斩隋公，拳毛属太宗。
莫嫌金甲重，且去捉飘风。
白铁锉青禾，砧间落细莎。
世人怜小颈，金埒畏长牙。
伯乐向前看，旋毛在腹间。
只今掊白草，何日蓦青山？
萧寺驮经马，元从竺国来。
空知有善相，不解走章台。
重围如燕尾，宝剑似鱼肠。
欲求千里脚，先采眼中光。
暂系腾黄马，仙人上彩楼。
须鞭玉勒吏，何事谪高州？
汉血到王家，随鸾撼玉珂。
少君骑海上，人见是青骡。
武帝爱神仙，烧金得紫烟。
厩中皆肉马，不解上青天。


《清平乐·禁庭春昼》  [唐]李白
禁庭春昼，莺羽披新绣。
百草巧求花下斗，只赌珠玑满斗。
日晚却理残妆，御前闲舞霓裳。
谁道腰肢窈窕，折旋笑得君王。


《燕歌行》  [唐]高适
汉家烟尘在东北，汉将辞家破残贼。
男儿本自重横行，天子非常赐颜色。
摐金伐鼓下榆关，旌旗逶迤碣石间。
校尉羽书飞瀚海，单于猎火照狼山。
山川萧条极边土，胡骑凭陵杂风雨。
战士军前半死生，美人帐下犹歌舞。
大漠穷秋塞草腓，孤城落日斗兵稀。
身当恩遇常轻敌，力尽关山未解围。
铁衣远戍辛勤久，玉筋应啼别离后。
少妇城南欲断肠，征人蓟北空回首。
边庭飘飖那可度，绝域苍茫更何有。
杀气三时作阵云，寒声一夜传刁斗。
相看白刃血纷纷，死节从来岂顾勋。
君不见沙场征战苦，至今犹忆李将军。


《陇西行》  [唐]陈陶
誓扫匈奴不顾身，五千貂锦丧胡尘。
可怜无定河边骨，犹是春闺梦里人。


《集杭州俗语诗》  [清]黄增
色不迷人人自迷，情人眼里出西施。
有缘千里来相会，三笑徒然当一痴。


《送友人》  [唐]薛涛
水国蒹葭夜有霜，月寒山色共苍苍。
谁言千里自今夕，离梦杳如关塞长。


《清平乐·红笺小字》  [宋]晏殊
红笺小字，说尽平生意。
鸿雁在云鱼在水，惆怅此情难寄。
斜阳独倚西楼，遥山恰对帘钩。
人面不知何处，绿波依旧东流。


《青玉案·凌波不过横塘路》  [宋]贺铸
凌波不过横塘路。
但目送、芳尘去。
锦瑟华年谁与度。
月桥花院，琐窗朱户。
只有春知处。
飞云冉冉蘅皋暮。
彩笔新题断肠句。
试问闲情都几许。
一川烟草，满城风絮。
梅子黄时雨。


《渭川田家》  [唐]王维
斜阳照墟落，穷巷牛羊归。
野老念牧童，倚杖候荆扉。
雉雊麦苗秀，蚕眠桑叶稀。
田夫荷锄至，相见语依依。
即此羡闲逸，怅然吟式微。


《蝉》  [唐]李商隐
本以高难饱，徒劳恨费声。
五更疏欲断，一树碧无情。
薄宦梗犹泛，故园芜已平。
烦君最相警，我亦举家清。


《白头吟》  [唐]李白
锦水东北流，波荡双鸳鸯。
雄巢汉宫树，雌弄秦草芳。
宁同万死碎绮翼，不忍云间两分张。
此时阿娇正娇妒，独坐长门愁日暮。
但愿君恩顾妾深，岂惜黄金买词赋。
相如作赋得黄金，丈夫好新多异心。
一朝将聘茂陵女，文君因赠白头吟。
东流不作西归水，落花辞条羞故林。
兔丝固无情，随风任倾倒。
谁使女萝枝，而来强萦抱。
两草犹一心，人心不如草。
莫卷龙须席，从他生网丝。
且留琥珀枕，或有梦来时。
覆水再收岂满杯，弃妾已去难重回。
古来得意不相负，只今惟见青陵台。


《金谷园》  [唐]杜牧
繁华事散逐香尘，流水无情草自春。
日暮东风怨啼鸟，落花犹似坠楼人。


《丹青引赠曹将军霸》  [唐]杜甫
将军魏武之子孙，于今为庶为清门。
英雄割据虽已矣，文彩风流犹尚存。
学书初学卫夫人，但恨无过王右军。
丹青不知老将至，富贵于我如浮云。
开元之中常引见，承恩数上南熏殿。
凌烟功臣少颜色，将军下笔开生面。
良相头上进贤冠，猛将腰间大羽箭。
褒公鄂公毛发动，英姿飒爽来酣战。
先帝天马玉花骢，画工如山貌不同。
是日牵来赤墀下，迥立阊阖生长风。
诏谓将军拂绢素，意匠惨澹经营中。
斯须九重真龙出，一洗万古凡马空。
玉花却在御榻上，榻上庭前屹相向。
至尊含笑催赐金，圉人太仆皆惆怅。
弟子韩幹早入室，亦能画马穷殊相。
幹惟画肉不画骨，忍使骅骝气凋丧。
将军画善盖有神，必逢佳士亦写真。
即今飘泊干戈际，屡貌寻常行路人。
途穷反遭俗眼白，世上未有如公贫。
但看古来盛名下，终日坎壈缠其身。


《浪淘沙》  [唐]白居易
借问江潮与海水，何似君情与妾心？
相恨不如潮有信，相思始觉海非深。


《宫词》  [唐]白居易
泪尽罗巾梦不成，夜深前殿按歌声。
红颜未老恩先断，斜倚薰笼坐到明。


《七哀诗》  [魏晋]曹植
明月照高楼，流光正徘徊。
上有愁思妇，悲叹有余哀。
借问叹者谁，言是宕子妻。
君行逾十年，孤妾常独栖。
君若清路尘，妾若浊水泥；
浮沉各异势，会合何时谐。
愿为西南风，长逝入君怀。
君怀良不开，贱妾当何依。


《宿府》  [唐]杜甫
清秋幕府井梧寒，独宿江城蜡炬残。
永夜角声悲自语，中天月色好谁看。
风尘荏苒音书绝，关塞萧条行路难。
已忍伶俜十年事，强移栖息一枝安。


《葛溪驿》  [宋]王安石
缺月昏昏漏未央，一灯明灭照秋床。
病身最觉风露早，归梦不知山水长。
坐感岁时歌慷慨，起看天地色凄凉。
鸣蝉更乱行人耳，正抱疏桐叶半黄。


《子夜四时歌·冬歌》  [唐]李白
明朝驿使发，一夜絮征袍。
素手抽针冷，那堪把剪刀。
裁缝寄远道，几日到临洮。


《赴戍登程，口占示家人》  [清]林则徐
力微任重久神疲，再竭衰庸定不支。
苟利国家生死以，岂因祸福避趋之。
谪居正是君恩厚，养拙刚于戍卒宜。
戏与山妻谈故事，试吟断送老头皮。


《题八咏楼》  [宋]李清照
千古风流八咏楼，江山留与后人愁。
水通南国三千里，气压江城十四州。


《山中》  [唐]王勃
长江悲已滞，万里念将归。
况属高风晚，山山黄叶飞。


《与夏十二登岳阳楼》  [唐]李白
楼观岳阳尽，川迥洞庭开。
雁引愁心去，山衔好月来。
云间连下榻，天上接行杯。
醉后凉风起，吹人舞袖回。


《送柴侍御》  [唐]王昌龄
沅水通波接武冈，送君不觉有离伤。
青山一道同云雨，明月何曾是两乡。


《念奴娇·鸟儿问答》  [现代]毛泽东
鲲鹏展翅，九万里，翻动扶摇羊角。
背负青天朝下看，都是人间城郭。
炮火连天，弹痕遍地，吓倒蓬间雀。
怎么得了，哎呀我要飞跃。
借问君去何方，雀儿答道：有仙山琼阁。
不见前年秋月朗，订了三家条约。
还有吃的，土豆烧熟了，再加牛肉。
不须放屁！试看天地翻覆。


《滕王阁诗》  [唐]王勃
滕王高阁临江渚，佩玉鸣鸾罢歌舞。
画栋朝飞南浦云，珠帘暮卷西山雨。
闲云潭影日悠悠，物换星移几度秋。
阁中帝子今安在？槛外长江空自流！。


《春雨》  [唐]李商隐
怅卧新春白袷衣，白门寥落意多违。
红楼隔雨相望冷，珠箔飘灯独自归。
远路应悲春晼晚，残霄犹得梦依稀。
玉珰缄札何由达，万里云罗一雁飞。


《菩萨蛮·举头忽见衡阳雁》  [唐]李白
举头忽见衡阳雁。
千声万字情何限。
叵耐薄情夫。
一行书也无。
泣归香阁恨。
和泪掩红粉。
待雁却回时。
也无书寄伊。


《赠去婢》  [唐]崔郊
公子王孙逐后尘，绿珠垂泪滴罗巾。
侯门一入深如海，从此萧郎是路人。


《孔雀东南飞》  [汉]汉无名氏
孔雀东南飞，五里一徘徊。
“十三能织素，十四学裁衣，
十五弹箜篌，十六诵诗书。
十七为君妇，心中常苦悲。
君既为府吏，守节情不移。
贱妾留空房，相见常日稀。
鸡鸣入机织，夜夜不得息。
三日断五匹，大人故嫌迟。
非为织作迟，君家妇难为！
妾不堪驱使，徒留无所施。
便可白公姥，及时相遣归。”
府吏得闻之，堂上启阿母：
“儿已薄禄相，幸复得此妇，
结发同枕席，黄泉共为友。
共事二三年，始尔未为久。
女行无偏斜，何意致不厚？”
阿母谓府吏：“何乃太区区！
此妇无礼节，举动自专由。
吾意久怀忿，汝岂得自由！
东家有贤女，自名秦罗敷，
可怜体无比，阿母为汝求。
便可速遣之，遣去慎莫留！”
府吏长跪告：“伏惟启阿母，
今若遣此妇，终老不复取！”
阿母得闻之，槌床便大怒：
“小子无所畏，何敢助妇语！
吾已失恩义，会不相从许！”
府吏默无声，再拜还入户。
举言谓新妇，哽咽不能语：
“我自不驱卿，逼迫有阿母。
卿但暂还家，吾今且报府。
不久当归还，还必相迎取。
以此下心意，慎勿违吾语。
”新妇谓府吏：“勿复重纷纭。
往昔初阳岁，谢家来贵门。
奉事循公姥，进止敢自专？
昼夜勤作息，伶俜萦苦辛。
谓言无罪过，供养卒大恩；
仍更被驱遣，何言复来还！
妾有绣腰襦，葳蕤自生光；
红罗复斗帐，四角垂香囊；
箱帘六七十，绿碧青丝绳，
物物各自异，种种在其中。
人贱物亦鄙，不足迎后人，
留待作遗施，于今无会因。
时时为安慰，久久莫相忘！”
鸡鸣外欲曙，新妇起严妆。
著我绣夹裙，事事四五通。
足下蹑丝履，头上玳瑁光。
腰若流纨素，耳著明月珰。
指如削葱根，口如含朱丹。
纤纤作细步，精妙世无双。
上堂拜阿母，阿母怒不止。
“昔作女儿时，生小出野里。
本自无教训，兼愧贵家子。
受母钱帛多，不堪母驱使。
今日还家去，念母劳家里。”
却与小姑别，泪落连珠子。
“新妇初来时，小姑始扶床；
今日被驱遣，小姑如我长。
勤心养公姥，好自相扶将。
初七及下九，嬉戏莫相忘。”
出门登车去，涕落百余行。
府吏马在前，新妇车在后。
隐隐何甸甸，俱会大道口。
下马入车中，低头共耳语：
“誓不相隔卿，且暂还家去；
吾今且赴府，不久当还归。誓天不相负！”
新妇谓府吏：“感君区区怀！君既若见录，不久望君来。
君当作磐石，妾当作蒲苇，蒲苇纫如丝，磐石无转移。
我有亲父兄，性行暴如雷，恐不任我意，逆以煎我怀。”
举手长劳劳，二情同依依。
入门上家堂，进退无颜仪。
阿母大拊掌，不图子自归：
“十三教汝织，十四能裁衣，
十五弹箜篌，十六知礼仪，
十七遣汝嫁，谓言无誓违。
汝今何罪过，不迎而自归？”
兰芝惭阿母：“儿实无罪过。”
阿母大悲摧。
还家十余日，县令遣媒来。
云有第三郎，窈窕世无双。
年始十八九，便言多令才。
阿母谓阿女：“汝可去应之。”
阿女含泪答：“兰芝初还时，
府吏见丁宁，结誓不别离。
今日违情义，恐此事非奇。
自可断来信，徐徐更谓之。”
阿母白媒人：“贫贱有此女，始适还家门。
不堪吏人妇，岂合令郎君？幸可广问讯，不得便相许。”
媒人去数日，寻遣丞请还，说有兰家女，丞籍有宦官。
云有第五郎，娇逸未有婚。
遣丞为媒人，主簿通语言。
直说太守家，有此令郎君，
既欲结大义，故遣来贵门。
阿母谢媒人：“女子先有誓，老姥岂敢言！”
阿兄得闻之，怅然心中烦。
举言谓阿妹：“作计何不量！
先嫁得府吏，后嫁得郎君，
否泰如天地，足以荣汝身。
不嫁义郎体，其往欲何云？”
兰芝仰头答：“理实如兄言。
谢家事夫婿，中道还兄门。
处分适兄意，那得自任专！
虽与府吏要，渠会永无缘。
登即相许和，便可作婚姻。
“媒人下床去，诺诺复尔尔。
还部白府君：“下官奉使命，言谈大有缘。”
府君得闻之，心中大欢喜。
视历复开书，便利此月内，六合正相应。
良吉三十日，今已二十七，卿可去成婚。
交语速装束，络绎如浮云。
青雀白鹄舫，四角龙子幡。
婀娜随风转，金车玉作轮。
踯躅青骢马，流苏金镂鞍。
赍钱三百万，皆用青丝穿。
杂彩三百匹，交广市鲑珍。
从人四五百，郁郁登郡门。
阿母谓阿女：“适得府君书，
明日来迎汝。何不作衣裳？莫令事不举！”
阿女默无声，手巾掩口啼，泪落便如泻。
移我琉璃榻，出置前窗下。
左手持刀尺，右手执绫罗。
朝成绣夹裙，晚成单罗衫。
晻晻日欲暝，愁思出门啼。
府吏闻此变，因求假暂归。
未至二三里，摧藏马悲哀。
新妇识马声，蹑履相逢迎。
怅然遥相望，知是故人来。
举手拍马鞍，嗟叹使心伤：
“自君别我后，人事不可量。
果不如先愿，又非君所详。
我有亲父母，逼迫兼弟兄。
以我应他人，君还何所望！”
府吏谓新妇：“贺卿得高迁！磐石方且厚，可以卒千年；
蒲苇一时纫，便作旦夕间。卿当日胜贵，吾独向黄泉！”
新妇谓府吏：“何意出此言！
同是被逼迫，君尔妾亦然。黄泉下相见，勿违今日言！”
执手分道去，各各还家门。
生人作死别，恨恨那可论？
念与世间辞，千万不复全！
府吏还家去，上堂拜阿母：
“今日大风寒，寒风摧树木，严霜结庭兰。
儿今日冥冥，令母在后单。
故作不良计，勿复怨鬼神！
命如南山石，四体康且直！”
阿母得闻之，零泪应声落：
“汝是大家子，仕宦于台阁。
慎勿为妇死，贵贱情何薄！
东家有贤女，窈窕艳城郭，
阿母为汝求，便复在旦夕。”
府吏再拜还，长叹空房中，作计乃尔立。
转头向户里，渐见愁煎迫。
其日牛马嘶，新妇入青庐。
奄奄黄昏后，寂寂人定初。
“我命绝今日，魂去尸长留！”
揽裙脱丝履，举身赴清池。
府吏闻此事，心知长别离。
徘徊庭树下，自挂东南枝。
两家求合葬，合葬华山傍。
东西植松柏，左右种梧桐。
枝枝相覆盖，叶叶相交通。
中有双飞鸟，自名为鸳鸯。
仰头相向鸣，夜夜达五更。
行人驻足听，寡妇起彷徨。
多谢后世人，戒之慎勿忘！


《鹿鸣》  [先秦]诗经
呦呦鹿鸣，食野之苹。
我有嘉宾，鼓瑟吹笙。
吹笙鼓簧，承筐是将。
人之好我，示我周行。
呦呦鹿鸣，食野之蒿。
我有嘉宾，德音孔昭。
视民不恌，君子是则是效。
我有旨酒，嘉宾式燕以敖。
呦呦鹿鸣，食野之芩。
我有嘉宾，鼓瑟鼓琴。
鼓瑟鼓琴，和乐且湛。
我有旨酒，以燕乐嘉宾之心。


《送上人》  [唐]刘长卿
孤云将野鹤，岂向人间住。
莫买沃洲山，时人已知处。


《颂古四十八首》  [宋]释慧开
春有百花秋有月，夏有凉风冬有雪。
若无闲事挂心头，便是人间好时节。


《泰山梁甫行》  [魏晋]曹植
八方各异气。
千里殊风雨。
剧哉边海民。
寄身于草墅。
妻子象禽兽。
行止依林阻。
柴门何萧条。
狐兔翔我宇。


《赏牡丹》  [唐]刘禹锡
庭前芍药妖无格，池上芙蕖净少情。
唯有牡丹真国色，花开时节动京城。


《蝶恋花·暖雨晴风初破冻》  [宋]李清照
暖雨晴风初破冻，柳眼眉腮，已觉春心动。
酒意诗情谁与共？泪融残粉花钿重。
乍试夹衫金缕缝，山枕斜欹，枕损钗头凤。
独抱浓愁无好梦，夜阑犹剪灯花弄。


《渭城曲》  [唐]王维
渭城朝雨浥轻尘，客舍青青柳色新。
劝君更尽一杯酒，西出阳关无故人。


《采桑子·明月多情应笑我》  [清]纳兰性德
明月多情应笑我，笑我如今，
孤负春心，独自闲行独自吟。
近来怕说当时事，结编兰襟。
月浅灯深，梦里云归何处寻？


《好了歌》  [清]曹雪芹
世人都晓神仙好，惟有功名忘不了！古今将相在何方？荒冢一堆草没了，
世人都晓神仙好，只有金银忘不了！终朝只恨聚无多，及到多时眼闭了，
世人都晓神仙好，只有姣妻忘不了！君生日日说恩情，君死又随人去了，
世人都晓神仙好，只有儿孙忘不了！痴心父母古来多，孝顺儿孙谁见了？


《折桂令·平生不会相思》  [元]徐再思
平生不会相思，才会相思，便害相思。
身似浮云，心如飞絮，气若游丝。
空一缕馀香在此，盼千金游子何之。
证候来时，正是何时？
灯半昏时，月半明时。


《生查子·元夕》  [宋]朱淑真
去年元夜时，花市灯如昼。
月上柳梢头，人约黄昏后。
今年元夜时，月与灯依旧。
不见去年人，泪湿春衫袖。


《南歌子·天上星河转》  [宋]李清照
天上星河转，人间帘幕垂。
凉生枕簟泪痕滋。
起解罗衣聊问、夜何其。
翠贴莲蓬小，金销藕叶稀。
旧时天气旧时衣。
只有情怀不似、旧家时。


《闻乐天授江州司马》  [唐]元稹
残灯无焰影幢幢，此夕闻君谪九江。
垂死病中惊坐起，暗风吹雨入寒窗。


《金陵图》  [唐]韦庄
江雨霏霏江草齐，六朝如梦鸟空啼。
无情最是台城柳，依旧烟笼十里堤。


《玄都观桃花》  [唐]刘禹锡
紫陌红尘拂面来，无人不道看花回；
玄都观里桃千树，尽是刘郎去后栽。


《石头城》  [唐]刘禹锡
山围故国周遭在，潮打空城寂寞回。
淮水东边旧时月，夜深还过女墙来。


《题菊花》  [唐]黄巢
飒飒西风满院栽，蕊寒香冷蝶难来。
他年我若为青帝，报与桃花一处开。


《叹花》  [唐]杜牧
自是寻春去校迟，不须惆怅怨芳时。
狂风落尽深红色，绿叶成阴子满枝。


《垂老别》  [唐]杜甫
四郊未宁静，垂老不得安。
子孙阵亡尽，焉用身独完。
投杖出门去，同行为辛酸。
幸有牙齿存，所悲骨髓干。
男儿既介胄，长揖别上官。
老妻卧路啼，岁暮衣裳单。
孰知是死别，且复伤其寒。
此去必不归，还闻劝加餐。
土门壁甚坚，杏园度亦难。
势异邺城下，纵死时犹宽。
人生有离合，岂择衰老端。
忆昔少壮日，迟回竟长叹。
万国尽征戍，烽火被冈峦。
积尸草木腥，流血川原丹。
何乡为乐土，安敢尚盘桓。
弃绝蓬室居，塌然摧肺肝。


《琴歌二首》  [汉]司马相如
凤兮凤兮归故乡，遨游四海求其皇。
时未遇兮无所将，何悟今兮升斯堂！
有艳淑女在闺房，室迩人遐毒我肠。
何缘交颈为鸳鸯，胡颉颃兮共翱翔！
皇兮皇兮从我栖，得托孳尾永为妃。
交情通意心和谐，中夜相从知者谁？
双翼俱起翻高飞，无感我思使余悲。


《九歌 山鬼》  [先秦]屈原
若有人兮山之阿，被薜荔兮带女萝。
既含睇兮又宜笑，子慕予兮善窈窕。
乘赤豹兮从文狸，辛夷车兮结桂旗。
被石兰兮带杜衡，折芳馨兮遗所思。
余处幽篁兮终不见天，路险难兮独后来。
表独立兮山之上，云容容兮而在下。
杳冥冥兮羌昼晦，东风飘兮神灵雨。
留灵修兮澹忘归，岁既晏兮孰华予！
采三秀兮于山间，石磊磊兮葛蔓蔓。
怨公子兮怅忘归，君思我兮不得闲。
山中人兮芳杜若，饮石泉兮荫松柏。
君思我兮然疑作，雷填填兮雨冥冥，猿啾啾兮狖夜鸣。
风飒飒兮木萧萧，思公子兮徒离忧。


《雪梅》  [宋]卢梅坡
有梅无雪不精神，有雪无诗俗了人。
日暮诗成天又雪，与梅并作十分春。


《硕鼠》  [先秦]诗经
硕鼠硕鼠，无食我黍！
三岁贯女，莫我肯顾。
逝将去女，适彼乐土。
乐土乐土，爰得我所？
硕鼠硕鼠，无食我麦！
三岁贯女，莫我肯德。
逝将去女，适彼乐国。
乐国乐国，爰得我直？
硕鼠硕鼠，无食我苗！
三岁贯女，莫我肯劳。
逝将去女，适彼乐郊。
乐郊乐郊，谁之永号？


《落花》  [宋]朱淑真
连理枝头花正开，妒花风雨便相催。
愿教青帝常为主，莫遣纷纷点翠苔。


《马嵬坡》  [唐]郑畋
玄宗回马杨妃死，云雨难忘日月新。
终是圣明天子事，景阳宫井又何人。


《城东早春》  [唐]杨巨源
诗家清景在新春，绿柳才黄半未匀。
若待上林花似锦，出门俱是看花人。


《独坐敬亭山》  [唐]李白
合沓牵数峰，奔地镇平楚。
中间最高顶，髣髴接天语。


《元日》  [宋]王安石
爆竹声中一岁除,春风送暖入屠苏。
千门万户曈曈日,总把新桃换旧符。


《海棠》  [宋]苏轼
东风袅袅泛崇光，香雾空蒙月转廊。
只恐夜深花睡去，故烧高烛照红妆。


《忆扬州》  [唐]徐凝
萧娘脸下难胜泪，桃叶眉头易得愁。
天下三分明月夜，二分无赖是扬州。


《雨过山村》  [唐]王建
雨里鸡鸣一两家，竹溪村路板桥斜。
妇姑相唤浴蚕去，闲看中庭栀子花。


《蝶恋花·一颗樱桃樊素口》  [宋]苏轼
一颗樱桃樊素口。
不爱黄金，只爱人长久。
学画鸦儿犹未就。
眉尖已作伤春皱。
扑蝶西园随伴走。
花落花开，渐解相思瘦。
破镜重圆人在否。
章台折尽青青柳。


《古意》  [唐]李白
君为女萝草，妾作菟丝花。
轻条不自引，为逐春风斜。
百丈托远松，缠绵成一家。
谁言会面易，各在青山崖。
女萝发馨香，兔丝断人肠。
枝枝相纠结，叶叶竞飘扬。
生子不知根，因谁共芬芳。
中巢双翡翠，上宿紫鸳鸯。
若识二草心，海潮亦可量。


《北风行》  [唐]李白
烛龙栖寒门，光曜犹旦开。
日月照之何不及此，唯有北风号怒天上来。
燕山雪花大如席，片片吹落轩辕台。
幽州思妇十二月，停歌罢笑双蛾摧。
倚门望行人，念君长城苦寒良可哀。
别时提剑救边去，遗此虎纹金鞞靫。
中有一双白羽箭，蜘蛛结网生尘埃。
箭空在，人今战死不复回。
不忍见此物，焚之已成灰。
黄河捧土尚可塞，北风雨雪恨难裁。


《七律·和柳亚子先生》  [现代]毛泽东
饮茶粤海未能忘，索句渝州叶正黄。
三十一年还旧国，落花时节读华章。
牢骚太盛防肠断，风物长宜放眼量。
莫道昆明池水浅，观鱼胜过富春江。


《采桑子·而今才道当时错》  [清]纳兰性德
而今才道当时错，心绪凄迷，红泪偷垂，满眼春风百事非。
情知此后来无计，强说欢期，一别如斯，落尽梨花月又西。


《摸鱼儿·更能消》  [宋]辛弃疾
更能消，几番风雨？匆匆春又归去。
惜春长怕花开早，何况落红无数。
春且住，见说道，天涯芳草无归路。
怨春不语，算只有殷勤，画檐蛛网，尽日惹飞絮。
长门事，准拟佳期又误，蛾眉曾有人妒。
千金纵买相如赋，脉脉此情谁诉？
君莫舞，君不见，玉环飞燕皆尘土。
闲愁最苦，休去倚危栏，斜阳正在，烟柳断肠处。


《鹤冲天·黄金榜上》  [宋]柳永
黄金榜上，偶失龙头望。
明代暂遗贤，如何向。
未遂风云便，争不恣游狂荡。
何须论得丧？才子词人，自是白衣卿相。
烟花巷陌，依约丹青屏障。
幸有意中人，堪寻访。
且恁偎红倚翠，风流事，平生畅。
青春都一饷。
忍把浮名，换了浅斟低唱！。


《浣溪沙》  [宋]李清照
淡荡春光寒食天，玉炉沉水袅残烟。
梦回山枕隐花钿。
海燕未来人斗草，江梅已过柳生绵。
黄昏疏雨湿秋千。


《望夫石》  [唐]王建
望夫处，江悠悠。
化为石，不回头。
上头日日风复雨，行人归来石应语。


《西施》  [唐]罗隐
家国兴亡自有时，吴人何苦怨西施。
西施若解倾吴国，越国亡来又是谁？


《夜泊牛渚怀古》  [唐]李白
牛渚西江夜，青天无片云。
登舟望秋月，空忆谢将军。
余亦能高咏，斯人不可闻。
明朝挂帆席，枫叶落纷纷。


《妾薄命》  [唐]李白
汉帝宠阿娇，贮之黄金屋。
咳唾落九天，随风生珠玉。
宠极爱还歇，妒深情却疏。
长门一步地，不肯暂回车。
雨落不上天，水覆难再收。
君情与妾意，各自东西流。
昔日芙蓉花，今成断根草。
以色事他人，能得几时好。


《古风 其十九》  [唐]李白
西上莲花山，迢迢见明星。
素手把芙蓉，虚步蹑太清。
霓裳曳广带，飘拂升天行。
邀我登云台，高揖卫叔卿。
恍恍与之去，驾鸿凌紫冥。
俯视洛阳川，茫茫走胡兵。
流血涂野草，豺狼尽冠缨。


《述国亡诗》  [唐]花蕊夫人
君王城上竖降旗，妾在深宫那得知？
十四万人齐解甲，更无一个是男儿！


《新安吏》  [唐]杜甫
客行新安道，喧呼闻点兵。
借问新安吏，县小更无丁。
府帖昨夜下，次选中男行。
中男绝短小，何以守王城。
肥男有母送，瘦男独伶俜。
白水暮东流，青山犹哭声。
莫自使眼枯，收汝泪纵横。
眼枯即见骨，天地终无情。
我军取相州，日夕望其平。
岂意贼难料，归军星散营。
就粮近故垒，练卒依旧京。
掘壕不到水，牧马役亦轻。
况乃王师顺，抚养甚分明。
送行勿泣血，仆射如父兄。


《阁夜》  [唐]杜甫
岁暮阴阳催短景，天涯霜雪霁寒宵。
五更鼓角声悲壮，三峡星河影动摇。
野哭几家闻战伐，夷歌数处起渔樵。
卧龙跃马终黄土，人事依依漫寂寥。


《玉楼春》  [宋]李清照
红酥肯放琼苞碎，探著南枝开遍未。
不知酝藉几多香，但见包藏无限意。
道人憔悴春窗底，闷损阑干愁不倚。
要来小酌便来休，未必明朝风不起。


《赠范晔》  [南北朝]陆凯
折花逢驿使，寄与陇头人。
江南无所有，聊寄一枝春。


《秋登宣城谢眺北楼》  [唐]李白
江城如画里，山晓望晴空。
两水夹明镜，双桥落彩虹。
人烟寒橘柚，秋色老梧桐。
谁念北楼上，临风怀谢公。


《新凉》  [宋]徐玑
水满田畴稻叶齐，日光穿树晓烟低。
黄莺也爱新凉好，飞过青山影里啼。


《春夜》  [宋]王安石
金炉香烬漏声残，剪剪轻风阵阵寒。
春色恼人眠不得，月移花影上栏杆。


《梦李白二首·其二》  [唐]杜甫
浮云终日行，游子久不至。
三夜频梦君，情亲见君意。
告归常局促，苦道来不易。
江湖多风波，舟楫恐失坠。
出门搔白首，若负平生志。
冠盖满京华，斯人独憔悴。
孰云网恢恢，将老身反累。
千秋万岁名，寂寞身后事。


《子夜四时歌·夏歌》  [唐]李白
镜湖三百里，菡萏发荷花。
五月西施采，人看隘若耶。
回舟不待月，归去越王家。


《南园十三首》  [唐]李贺
花枝草蔓眼中开，小白长红越女腮。
可怜日暮嫣香落，嫁与春风不用媒。(其一)
宫北田塍晓气酣，黄桑饮露窣宫帘。
长腰健妇偷攀折，将喂吴王八茧蚕。(其二)
竹里缲丝挑网车，青蝉独噪日光斜。
桃胶迎夏香琥珀，自课越佣能种瓜。(其三)
三十未有二十余，白日长饥小甲蔬。
桥头长老相哀念，因遗戎韬一卷书。(其四)
男儿何不带吴钩，收取关山五十州。
请君暂上凌烟阁，若个书生万户侯？(其五)
寻章摘句老雕虫，晓月当帘挂玉弓。
不见年年辽海上，文章何处哭秋风？(其六)
长卿牢落悲空舍，曼倩诙谐取自容。
见买若耶溪水剑，明朝归去事猿公。(其七)
春水初生乳燕飞，黄蜂小尾扑花归。
窗含远色通书幌，鱼拥香钩近石矶。(其八)
泉沙软卧鸳鸯暖，曲岸回篙舴艋迟。
泻酒木栏椒叶盖，病容扶起种菱丝。(其九)
边让今朝忆蔡邕，无心裁曲卧春风。
舍南有竹堪书字，老去溪头作钓翁。(其十)
长峦谷口倚嵇家，白昼千峰老翠华。
自履藤鞋收石蜜，手牵苔絮长莼花。(其十一)
松溪黑水新龙卵，桂洞生硝旧马牙。
谁遣虞卿裁道帔，轻绡一匹染朝霞。(其十二)
小树开朝径，长茸湿夜烟。
柳花惊雪浦，麦雨涨溪田。
古刹疏钟度，遥岚破月悬。
沙头敲石火，烧竹照渔船。(其十三)


《醉花阴·薄雾浓云愁永昼》  [宋]李清照
薄雾浓云愁永昼。瑞脑消金兽。
佳节又重阳，玉枕纱厨，半夜凉初透。
东篱把酒黄昏後，有暗香盈袖。
莫道不消魂，帘卷西风，人似黄花瘦。


《半死桐/鹧鸪天》  [宋]贺铸
重过阊门万事非。
同来何事不同归。
梧桐半死清霜后，
头白鸳鸯失伴飞。
原上草，露初晞。
旧栖新垅两依依。
空床卧听南窗雨，
谁复挑灯夜补衣。


《玉楼春》  [宋]晏殊
绿杨芳草长亭路。
年少抛人容易去。
楼头残梦五更钟，
花底离情三月雨。
无情不似多情苦。
一寸还成千万缕。
天涯地角有穷时，
只有相思无尽处。


《杂诗》  [唐]李白
白日与明月，昼夜尚不闲。
况尔悠悠人，安得久世间。
传闻海水上，乃有蓬莱山。
玉树生绿叶，灵仙每登攀。
一食驻玄发，再食留红颜。
吾欲从此去，去之无时还。


《宣城见杜鹃花》  [唐]李白
蜀国曾闻子规鸟，宣城还见杜鹃花。
一叫一回肠一断，三春三月忆三巴。


《秋思》  [唐]李白
春阳如昨日，碧树鸣黄鹂。
芜然蕙草暮，飒尔凉风吹。
天秋木叶下，月冷莎鸡悲。
坐愁群芳歇，白露凋华滋。


《玉楼春》  [宋]欧阳修
樽前拟把归期说
未语春容先惨咽
人生自是有情痴
此恨不关风与月
离歌且莫翻新阕
一曲能教肠寸结
直须看尽洛阳花
始共春风容易别。


《绝句》  [唐]杜甫
江边踏青罢，回首见旌旗。
风起春城暮，高楼鼓角悲。


《西江月·无故寻愁觅恨》  [清]曹雪芹
无故寻愁觅恨，有时似傻如狂。
纵然生得好皮囊，腹内原来草莽。
潦倒不通世务，愚顽怕读文章。
行为偏僻性乖张，那管世人诽谤！
富贵不知乐业，贫穷难耐凄凉。
可怜辜负好韶光，于国于家无望。
天下无能第一，古今不肖无双。
寄言纨绔与膏粱：莫效此儿形状！


《扬州慢·淮左名都》  [宋]姜夔
淮左名都，竹西佳处，解鞍少驻初程。
过春风十里，尽荠麦青青。
自胡马窥江去后，废池乔木，犹厌言兵。
渐黄昏，清角吹寒，都在空城。
杜郎俊赏，算而今重到须惊。
纵豆蔻词工，青楼梦好，难赋深情。
二十四桥仍在，波心荡、冷月无声。
念桥边红药，年年知为谁生？


《鹧鸪天·林断山明竹隐墙》  [宋]苏轼
林断山明竹隐墙，乱蝉衰草小池塘。
翻空白鸟时时见，照水红蕖细细香。
村舍外，古城旁，杖藜徐步转斜阳。
殷勤昨夜三更雨，又得浮生一日凉。


《浣溪沙》  [宋]苏轼
簌簌衣巾落枣花，村南村北响缫车，牛衣古柳卖黄瓜。
酒困路长惟欲睡，日高人渴漫思茶，敲门试问野人家。


《江城子·西城杨柳弄春柔》  [宋]秦观
西城杨柳弄春柔。
动离忧，泪难收。
犹记多情，曾为系归舟。
碧野朱桥当日事，人不见，水空流。
韶华不为少年留。
恨悠悠，几时休。
飞絮落花时候、一登楼。
便作春江都是泪，流不尽，许多愁。


《凤凰台上忆吹箫·香冷金猊》  [宋]李清照
香冷金猊，被翻红浪，起来慵自梳头。
任宝奁尘满，日上帘钩。
生怕离怀别苦，多少事、欲说还休。
新来瘦，非于病酒，不是悲秋。
休休，这回去也，千万遍《阳关》，也则难留。
念武陵人远，烟锁秦楼。
惟有楼前流水，应念我、终日凝眸。
凝眸处，从今又添，一段新愁。


《野望》  [唐]杜甫
西山白雪三城戍，南浦清江万里桥。
海内风尘诸弟隔，天涯涕泪一身遥。
惟将迟暮供多病，未有涓埃答圣朝。
跨马出郊时极目，不堪人事日萧条。


《寄李十二白二十韵》  [唐]杜甫
昔年有狂客，号尔谪仙人。
笔落惊风雨，诗成泣鬼神。
声名从此大，汩没一朝伸。
文彩承殊渥，流传必绝伦。
龙舟移棹晚，兽锦夺袍新。
白日来深殿，青云满后尘。
乞归优诏许，遇我宿心亲。
未负幽栖志，兼全宠辱身。
剧谈怜野逸，嗜酒见天真。
醉舞梁园夜，行歌泗水春。
才高心不展，道屈善无邻。
处士祢衡俊，诸生原宪贫。
稻粱求未足，薏苡谤何频。
五岭炎蒸地，三危放逐臣。
几年遭鵩鸟，独泣向麒麟。
苏武先还汉，黄公岂事秦。
楚筵辞醴日，梁狱上书辰。
已用当时法，谁将此义陈。
老吟秋月下，病起暮江滨。
莫怪恩波隔，乘槎与问津。


《忆江南·江南忆》  [唐]白居易
江南忆，最忆是杭州：山寺月中寻桂子，郡亭枕上看潮头，何日更重游？


《送友人入蜀》  [唐]李白
见说蚕丛路，崎岖不易行。
山从人面起，云傍马头生。
芳树笼秦栈，春流绕蜀城。
升沉应已定，不必问君平。


《车遥遥篇》  [宋]范成大
车遥遥，马憧憧。
君游东山东复东，安得奋飞逐西风。
愿我如星君如月，夜夜流光相皎洁。
月暂晦，星常明。
留明待月复，三五共盈盈。


《无题》  [唐]唐无名氏
春水春池满，春时春草生。
春人饮春酒，春鸟弄春声。
君生我未生，我生君已老。
君恨我生迟，我恨君生早。
人归万里外，意在一杯中。
只虑前程远，开帆待好风。
自入长信宫，每对孤灯泣。
闺门镇不开，梦从何处入。
一别行千里，来时未有期。
月中三十日，无夜不相思。


《岁暮到家》  [清]蒋士铨
爱子心无尽，归家喜及辰。
寒衣针线密，家信墨痕新。
见面怜清瘦，呼儿问苦辛。
低徊愧人子，不敢叹风尘。


《南歌子词二首》  [唐]温庭筠
一尺深红胜曲尘，天生旧物不如新。
合欢桃核终堪恨，里许元来别有人。
井底点灯深烛伊，共郎长行莫围棋。
玲珑骰子安红豆，入骨相思知不知。


《蝶恋花·上巳召亲族》  [宋]李清照
永夜恹恹欢意少。
空梦长安，认取长安道。
为报今年春色好，花光月影宜相照。
随意杯盘虽草草。
酒美梅酸，恰称人怀抱。
醉里插花花莫笑，可怜春似人将老。


《出塞》  [唐]王昌龄
骝马新跨白玉鞍，战罢沙场月色寒。
城头铁鼓声犹振，匣里金刀血未干。


《曲江二首》  [唐]杜甫
一片花飞减却春，风飘万点正愁人。
且看欲尽花经眼，莫厌伤多酒入唇。
江上小堂巢翡翠，苑边高冢卧麒麟。
细推物理须行乐，何用浮名绊此身。
朝回日日典春衣，每日江头尽醉归。
酒债寻常行处有，人生七十古来稀。
穿花蛱蝶深深见，点水蜻蜓款款飞。
传语风光共流转，暂时相赏莫相违。


《答王十二寒夜独酌有怀》  [唐]李白
昨夜吴中雪，子猷佳兴发。
万里浮云卷碧山，青天中道流孤月。
孤月沧浪河汉清，北斗错落长庚明。
怀余对酒夜霜白，玉床金井冰峥嵘。
人生飘忽百年内，且须酣畅万古情。
君不能狸膏金距学斗鸡，坐令鼻息吹虹霓。
君不能学哥舒横行青海夜带刀，西屠石堡取紫袍。
吟诗作赋北窗里，万言不直一杯水。
世人闻此皆掉头，有如东风射马耳。
鱼目亦笑我，请与明月同。
骅骝拳跼不能食，蹇驴得志鸣春风。
折杨皇华合流俗，晋君听琴枉清角。
巴人谁肯和阳春。
楚地由来贱奇璞。
黄金散尽交不成，白首为儒身被轻。
一谈一笑失颜色，苍蝇贝锦喧谤声。
曾参岂是杀人者，谗言三及慈母惊。
与君论心握君手，荣辱于余亦何有。
孔圣犹闻伤凤麟，董龙更是何鸡狗。
一生傲岸苦不谐，恩疏媒劳志多乖。
严陵高揖汉天子，何必长剑拄颐事玉阶。
达亦不足贵，穷亦不足悲。
韩信羞将绛灌比，祢衡耻逐屠沽儿。
君不见李北海，英风豪气今何在。
君不见裴尚书，土坟三尺蒿棘居。
少年早欲五湖去，见此弥将钟鼎疏。


《赠李白》  [唐]杜甫
秋来相顾尚飘蓬，未就丹砂愧葛洪。
痛饮狂歌空度日，飞扬跋扈为谁雄。


《七律·和郭沫若同志》  [现代]毛泽东
一从大地起风雷，便有精生白骨堆。
僧是愚氓犹可训，妖为鬼蜮必成灾。
金猴奋起千钧棒，玉宇澄清万里埃。
今日欢呼孙大圣，只缘妖雾又重来。


《七律·答友人》  [现代]毛泽东
九嶷山上白云飞，帝子乘风下翠微。
斑竹一枝千滴泪，红霞万朵百重衣。
洞庭波涌连天雪，长岛人歌动地诗。
我欲因之梦寥廓，芙蓉国里尽朝晖。


《马嵬》  [清]袁枚
莫唱当年《长恨歌》，人间亦自有银河。
石壕村里夫妻别，泪比长生殿上多！。


《木兰花令·拟古决绝词》  [清]纳兰性德
人生若只如初见
何事秋风悲画扇
等闲变却故人心
却道故人心易变
骊山语罢清宵半
泪雨霖铃终不怨
何如薄幸锦衣郎
比翼连枝当日愿。


《好了歌注》  [清]曹雪芹
陋室空堂，当年笏满床；衰草枯杨，曾为歌舞场。
蛛丝儿结满雕梁，绿纱今又糊在蓬窗上。
说什么脂正浓，粉正香，如何两鬓又成霜？
昨日黄土陇头送白骨，今宵红灯帐底卧鸳鸯。
金满箱，银满箱，展眼乞丐人皆谤。
正叹他人命不长，那知自己归来丧！
训有方，保不定日后作强梁。
择膏粱，谁承望流落在烟花巷！
因嫌纱帽小，致使锁枷杠，昨怜破袄寒，
今嫌紫蟒长：乱烘烘你方唱罢我登场，反认他乡是故乡。
甚荒唐，到头来都是为他人作嫁衣裳！


《闲居初夏午睡起》  [宋]杨万里
梅子留酸软齿牙，芭蕉分绿与窗纱。
日长睡起无情思，闲看儿童捉柳花。


《唐多令·芦叶满汀洲》  [宋]刘过
芦叶满汀洲，寒沙带浅流。二十年重过南楼。
柳下系船犹未稳，能几日，又中秋。
黄鹤断矶头，故人曾到否？旧江山浑是新愁。
欲买桂花同载酒，终不似，少年游。


《破阵子·燕子来时新社》  [宋]晏殊
燕子来时新社，梨花落后清明。
池上碧苔三四点，叶底黄鹂一两声，日长飞絮轻。
巧笑东邻女伴，采桑径里逢迎。
疑怪昨宵春梦好，元是今朝斗草嬴，笑从双脸生。


《少年游·长安古道马迟迟》  [宋]柳永
长安古道马迟迟，高柳乱蝉嘶。
夕阳鸟外，秋风原上，目断四天垂。
归云一去无踪迹，何处是前期？
狎兴生疏，酒徒萧索，不似少年时。


《蝶恋花·晚止昌乐馆寄姊妹》  [宋]李清照
泪湿罗衣脂粉满。
四叠阳关，唱到千千遍。
人道山长水又断。
萧萧微雨闻孤馆。
惜别伤离方寸乱。
忘了临行，酒盏深和浅。
好把音书凭过雁。
东莱不似蓬莱远。


《秋日》  [宋]程颢
闲来无事不从容，睡觉东窗日已红。
万物静观皆自得，四时佳兴与人同。
道通天地有形外，思入风云变态中。
富贵不淫贫贱乐，男儿到此是豪雄。


《终南望余雪》  [唐]祖咏
终南阴岭秀，积雪浮云端。
林表明霁色，城中增暮寒。


《桃源行》  [唐]王维
渔舟逐水爱山春，两岸桃花夹古津。
坐看红树不知远，行尽青溪不见人。
山口潜行始隈隩，山开旷望旋平陆。
遥看一处攒云树，近入千家散花竹。
樵客初传汉姓名，居人未改秦衣服。
居人共住武陵源，还从物外起田园。
月明松下房栊静，日出云中鸡犬喧。
惊闻俗客争来集，竞引还家问都邑。
平明闾巷扫花开，薄暮渔樵乘水入。
初因避地去人间，及至成仙遂不还。
峡里谁知有人事，世中遥望空云山。
不疑灵境难闻见，尘心未尽思乡县。
出洞无论隔山水，辞家终拟长游衍。
自谓经过旧不迷，安知峰壑今来变。
当时只记入山深，青溪几度到云林。
春来遍是桃花水，不辨仙源何处寻。


《新嫁娘》  [唐]王建
三日入厨下，洗手作羹汤。
未谙姑食性，先遣小姑尝。


《赠妓云英》  [唐]罗隐
钟陵醉别十余春，重见云英掌上身。
我未成名卿未嫁，可能俱是不如人。


《雪》  [唐]罗隐
尽道丰年瑞，丰年事若何。
长安有贫者，为瑞不宜多。


《重送裴郎中贬吉州》  [唐]刘长卿
猿啼客散暮江头，人自伤心水自流。
同作逐臣君更远，青山万里一孤舟。


《隋宫》  [唐]李商隐
紫泉宫殿锁烟霞，欲取芜城作帝家。
玉玺不缘归日角，锦帆应是到天涯。
于今腐草无萤火，终古垂杨有暮鸦。
地下若逢陈后主，岂宜重问后庭花。


《塞上听吹笛》  [唐]高适
雪净胡天牧马还，月明羌笛戌楼间。
借问梅花何处落？风吹一夜满关山！


《哀江头》  [唐]杜甫
少陵野老吞声哭，春日潜行曲江曲。
江头宫殿锁千门，细柳新蒲为谁绿。
忆昔霓旌下南苑，苑中万物生颜色。
昭阳殿里第一人，同辇随君侍君侧。
辇前才人带弓箭，白马嚼啮黄金勒。
翻身向天仰射云，一笑正坠双飞翼。
明眸皓齿今何在，血污游魂归不得。
清渭东流剑阁深，去住彼此无消息。
人生有情泪沾臆，江水江花岂终极。
黄昏胡骑尘满城，欲往城南望南北。


《咏怀诗》  [魏晋]阮籍
夜中不能寐，起坐弹鸣琴。
薄帷鉴明月，清风吹我襟。
孤鸿号外野，翔鸟鸣北林。
徘徊将何见，忧思独伤心。


《古诗十九首(青青河畔草)》  [汉]汉无名氏
青青河畔草，郁郁园中柳。
盈盈楼上女，皎皎当窗牖。
娥娥红粉妆，纤纤出素手。
昔为娼家女，今为荡子妇。
荡子行不归，空床难独守。


《绸缪》  [先秦]诗经
绸缪束薪，三星在天。
今夕何夕，见此良人。
子兮子兮，如此良人何！
绸缪束刍，三星在隅。
今夕何夕，见此邂逅。
子兮子兮，如此邂逅何！
绸缪束楚，三星在户。
今夕何夕，见此粲者。
子兮子兮，如此粲者何！


《登柳州城楼寄漳汀封连四州》  [唐]柳宗元
城上高楼接大荒，海天愁思正茫茫。
惊风乱飐芙蓉水，密雨斜侵薜荔墙。
岭树重遮千里目，江流曲似九回肠。
共来百越文身地，犹自音书滞一乡。


《喜见外弟又言别》  [唐]李益
十年离乱后，长大一相逢。
问姓惊初见，称名忆旧容。
别来沧海事，语罢暮天钟。
明日巴陵道，秋山又几重。


《易水歌》  [先秦]荆轲
风萧萧兮易水寒，壮士一去兮不复还。


《九日齐山登高》  [唐]杜牧
江涵秋影雁初飞，与客携壶上翠微。
尘世难逢开口笑，菊花须插满头归。
但将酩酊酬佳节，不用登临恨落晖。
古往今来只如此，牛山何必独沾衣。


《七律·读《封建论》，呈郭老》  [现代]毛泽东
劝君少骂秦始皇，焚坑事业要商量。
祖龙魂死业犹在，孔学名高实秕糠。
百代都行秦政法，十批不是好文章。
熟读唐人封建论，莫从子厚返文王。


《九辩》  [先秦]宋玉
悲哉！秋之为气也。
萧瑟兮，草木摇落而变衰。
憭栗兮，若在远行。
登山临水兮，送将归。
泬寥兮，天高而气清；
寂寥兮，收潦而水清。
憯悽增欷兮，薄寒之中人；
怆怳懭悢兮，去故而就新；
坎廪兮，贫士失职而志不平；
廓落兮，羁旅而无友生；
惆怅兮，而私自怜。
燕翩翩其辞归兮，蝉寂漠而无声。
雁廱廱而南游兮，鹍鸡啁哳而悲鸣。
独申旦而不寐兮，哀蟋蟀之宵征。
时亹亹而过中兮，蹇淹留而无成。
悲忧穷戚兮独处廓，有美一人兮心不绎；
去乡离家兮徠远客，超逍遥兮今焉薄！
专思君兮不可化，君不知兮可柰何！
蓄怨兮积思，心烦憺兮忘食事。
原一见兮道余意，君之心兮与余异。
车既驾兮朅而归，不得见兮心伤悲。
倚结軨兮长太息，涕潺湲兮下霑轼。
慷慨绝兮不得，中瞀乱兮迷惑。
私自怜兮何极？心怦怦兮谅直。
皇天平分四时兮，窃独悲此廪秋。
白露既下百草兮，奄离披此梧楸。
去白日之昭昭兮，袭长夜之悠悠。
离芳蔼之方壮兮，余萎约而悲愁。
秋既先戒以白露兮，冬又申之以严霜。
收恢台之孟夏兮，然欿傺而沉藏。
叶菸邑而无色兮，枝烦挐而交横。
颜淫溢而将罢兮，柯仿佛而萎黄。
萷櫹椮之可哀兮，形销铄而瘀伤。
惟其纷糅而将落兮，恨其失时而无当。
揽騑辔而下节兮，聊逍遥以相佯。
岁忽忽而遒尽兮，恐余寿之弗将。
悼余生之不时兮，逢此世之俇攘。
澹容与而独倚兮，蟋蟀鸣此西堂。
心怵惕而震荡兮，何所忧之多方。
卬明月而太息兮，步列星而极明。
窃悲夫蕙华之曾敷兮，纷旖旎乎都房。
何曾华之无实兮，从风雨而飞飏！
以为君独服此蕙兮，羌无以异於众芳。
闵奇思之不通兮，将去君而高翔。
心闵怜之惨悽兮，原一见而有明。
重无怨而生离兮，中结轸而增伤。
岂不郁陶而思君兮？君之门以九重！
猛犬狺狺而迎吠兮，关梁闭而不通。
皇天淫溢而秋霖兮，后土何时而得漧？
塊独守此无泽兮，仰浮云而永叹！
何时俗之工巧兮？背绳墨而改错！
郤骐骥而不乘兮，策驽?台而取路。
当世岂无骐骥兮，诚莫之能善御。
见执辔者非其人兮，故驹跳而远去。
凫雁皆唼夫梁藻兮，凤愈飘翔而高举。
圜凿而方枘兮，吾固知其鉏铻而难入。
众鸟皆有所登栖兮，凤独遑遑而无所集。
原衔枚而无言兮，尝被君之渥洽。
太公九十乃显荣兮，诚未遇其匹合。
谓骐骥兮安归？谓凤皇兮安栖？
变古易俗兮世衰，今之相者兮举肥。
骐骥伏匿而不见兮，凤皇高飞而不下。
鸟兽犹知怀德兮，何云贤士之不处？
骥不骤进而求服兮，凤亦不贪餧而妄食。
君弃远而不察兮，虽原忠其焉得？
欲寂漠而绝端兮，窃不敢忘初之厚德。
独悲愁其伤人兮，冯郁郁其何极？
霜露惨悽而交下兮，心尚幸其弗济。
霰雪雰糅其增加兮，乃知遭命之将至。
原徼幸而有待兮，泊莽莽与野草同死。
原自往而径游兮，路壅绝而不通。
欲循道而平驱兮，又未知其所从。
然中路而迷惑兮，自厌按而学诵。
性愚陋以褊浅兮，信未达乎从容。
窃美申包胥之气晟兮，恐时世之不固。
何时俗之工巧兮？灭规矩而改凿！
独耿介而不随兮，原慕先圣之遗教。
处浊世而显荣兮，非余心之所乐。
与其无义而有名兮，宁穷处而守高。
食不媮而为饱兮，衣不苟而为温。
窃慕诗人之遗风兮，原讬志乎素餐。
蹇充倔而无端兮，泊莽莽而无垠。
无衣裘以御冬兮，恐溘死不得见乎阳春。
靓杪秋之遥夜兮，心缭悷而有哀。
春秋逴逴而日高兮，然惆怅而自悲。
四时递来而卒岁兮，阴阳不可与俪偕。
白日?宛晚其将入兮，明月销铄而减毁。
岁忽忽而遒尽兮，老冉冉而愈弛。
心摇悦而日幸兮，然怊怅而无冀。
中憀恻之悽怆兮，长太息而增欷。
年洋洋以日往兮，老嵺廓而无处。
事亹亹而觊进兮，蹇淹留而踌躇。
何氾滥之浮云兮？猋廱蔽此明月。
忠昭昭而原见兮，然霠曀而莫达。
原皓日之显行兮，云蒙蒙而蔽之。
窃不自料而原忠兮，或黕点而汙之。
尧舜之抗行兮，了冥冥而薄天。
何险巇之嫉妒兮？被以不慈之伪名。
彼日月之照明兮，尚黯黮而有瑕。
何况一国之事兮，亦多端而胶加。
被荷裯之晏晏兮，然潢洋而不可带。
既骄美而伐武兮，负左右之耿介。
憎愠惀之修美兮，好夫人之慷慨。
众踥蹀而日进兮，美超远而逾迈。
农夫辍耕而容与兮，恐田野之芜秽。
事绵绵而多私兮，窃悼後之危败。
世雷同而炫曜兮，何毁誉之昧昧！
今修饰而窥镜兮，後尚可以[穴鼠]藏。
原寄言夫流星兮，羌儵忽而难当。
卒廱蔽此浮云，下暗漠而无光。
尧舜皆有所举任兮，故高枕而自適。
谅无怨於天下兮，心焉取此怵惕？
乘骐骥之浏浏兮，驭安用夫强策？
谅城郭之不足恃兮，虽重介之何益？
邅翼翼而无终兮，忳惛惛而愁约。
生天地之若过兮，功不成而无嶜。
原沉滞而不见兮，尚欲布名乎天下。
然潢洋而不遇兮，直怐□而自苦。
莽洋洋而无极兮，忽翱翔之焉薄？
国有骥而不知乘兮，焉皇皇而更索？
甯戚讴於车下兮，桓公闻而知之。
无伯乐之相善兮，今谁使乎誉之？
罔流涕以聊虑兮，惟著意而得之。
纷纯纯之原忠兮，妒被离而鄣之。
原赐不肖之躯而别离兮，放游志乎云中。
乘精气之抟抟兮，骛诸神之湛湛。
骖白霓之習習兮，历群灵之丰丰。
左硃雀之茇茇兮，右苍龙之躣躣。
属雷师之阗阗兮，通飞廉之衙衙。
前轻辌之锵锵兮，後辎乘之从从。
载云旗之委蛇兮，扈屯骑之容容。
计专专之不可化兮，原遂推而为臧。
赖皇天之厚德兮，还及君之无恙。


《示儿》  [宋]陆游
死去元知万事空，但悲不见九州同。
王师北定中原日，家祭无忘告乃翁。


《八至》  [唐]李冶
至近至远东西，至深至浅清溪。
至高至明日月，至亲至疏夫妻。


《咏史》  [唐]李商隐
历览前贤国与家，成由勤俭破由奢。
何须琥珀方为枕，岂得真珠始是车。
运去不逢青海马，力穷难拔蜀山蛇。
几人曾预南薰曲，终古苍梧哭翠华。


《点绛唇·蹴罢秋千》  [宋]李清照
蹴罢秋千，起来慵整纤纤手。
露浓花瘦，薄汗轻衣透。
见客入来，袜刬金钗溜。
和羞走，倚门回首，却把青梅嗅。


《天仙子·水调数声持酒听》  [宋]张先
水调数声持酒听。
午醉醒来愁未醒。
送春春去几时回。
临晚镜。
伤流景。
往事后期空记省。
沙上并禽池上暝。
云破月来花弄影。
重重帘幕密遮灯，风不定。
人初静。
明日落红应满径。


《除夜作》  [唐]高适
旅馆寒灯独不眠，客心何事转凄然。
故乡今夜思千里，愁鬓明朝又一年。


《狂夫》  [唐]杜甫
万里桥西一草堂，百花潭水即沧浪。
风含翠筱娟娟静，雨裛红蕖冉冉香。
厚禄故人书断绝，恒饥稚子色凄凉。
欲填沟壑唯疏放，自笑狂夫老更狂。


《哭晁卿衡》  [唐]李白
日本晁卿辞帝都，征帆一片绕蓬壶。
明月不归沉碧海，白云愁色满苍梧。


《七绝·为李进同志题所摄庐山仙人洞照》  [现代]毛泽东
暮色苍茫看劲松，乱云飞渡仍从容。
天生一个仙人洞，无限风光在险峰。


《贺新郎·读史》  [现代]毛泽东
人猿相揖别。只几个石头磨过，小儿时节。
铜铁炉中翻火焰，为问何时猜得？不过几千寒热。
人世难逢开口笑，上疆场彼此弯弓月。
流遍了，郊原血。
一篇读罢头飞雪，但记得斑斑点点，几行陈迹。
五帝五皇神圣事，骗了无涯过客。
有多少风流人物？盗跖庄屩流誉后，更陈王奋起挥黄钺。
歌未竟，东方白。


《贺新郎·别友》  [现代]毛泽东
挥手从兹去。
更那堪凄然相向，苦情重诉。
眼角眉梢都似恨，热泪欲零还住。
知误会前番书语。
过眼滔滔云共雾，算人间知己吾和汝。
人有病，天知否？
今朝霜重东门路，照横塘半天残月，凄清如许。
汽笛一声肠已断，从此天涯孤旅。
凭割断愁丝恨缕。
要似昆仑崩绝壁，又恰象台风扫寰宇。
重比翼，和云翥。


《自题一绝》  [清]曹雪芹
满纸荒唐言，一把辛酸泪！
都云作者痴，谁解其中味？


《行香子·清夜无尘》  [宋]苏轼
清夜无尘，月色如银。
酒斟时、须满十分。
浮名浮利，虚苦劳神。
叹隙中驹，石中火，梦中身。
虽抱文章，开口谁亲。
且陶陶、乐尽天真。
几时归去，作个闲人。
对一张琴，一壶酒，一溪云。


《登快阁》  [宋]黄庭坚
痴儿了却公家事，快阁东西倚晚晴。
落木千山天远大，澄江一道月分明。
朱弦已为佳人绝，青眼聊因美酒横。
万里归船弄长笛，此心吾与白鸥盟。


《更漏子·玉炉香》  [唐]温庭筠
玉炉香，红蜡泪，偏照画堂秋思。
眉翠薄，鬓云残，夜长衾枕寒。
梧桐树，三更雨，不道离情正苦。
一叶叶，一声声，空阶滴到明。


《酬张少府》  [唐]王维
晚年唯好静，万事不关心。
自顾无长策，空知返旧林。
松风吹解带，山月照弹琴。
君问穷通理，渔歌入浦深。


《经乱离后天恩流夜郎忆旧游书怀赠江夏韦太守良宰》  [唐]李白
天上白玉京，十二楼五城。
仙人抚我顶，结发受长生。
误逐世间乐，颇穷理乱情。
九十六圣君，浮云挂空名。
天地赌一掷，未能忘战争。
试涉霸王略，将期轩冕荣。
时命乃大谬，弃之海上行。
学剑翻自哂，为文竟何成。
剑非万人敌，文窃四海声。
儿戏不足道，五噫出西京。
临当欲去时，慷慨泪沾缨。
叹君倜傥才，标举冠群英。
开筵引祖帐，慰此远徂征。
鞍马若浮云，送余骠骑亭。
歌钟不尽意，白日落昆明。
十月到幽州，戈鋋若罗星。
君王弃北海，扫地借长鲸。
呼吸走百川，燕然可摧倾。
心知不得语，却欲栖蓬瀛。
弯弧惧天狼，挟矢不敢张。
揽涕黄金台，呼天哭昭王。
无人贵骏骨，騄駬空腾骧。
乐毅倘再生，于今亦奔亡。
蹉跎不得意，驱马还贵乡。
逢君听弦歌，肃穆坐华堂。
百里独太古，陶然卧羲皇。
征乐昌乐馆，开筵列壶觞。
贤豪间青娥，对烛俨成行。
醉舞纷绮席，清歌绕飞梁。
欢娱未终朝，秩满归咸阳。
祖道拥万人，供帐遥相望。
一别隔千里，荣枯异炎凉。
炎凉几度改，九土中横溃。
汉甲连胡兵，沙尘暗云海。
草木摇杀气，星辰无光彩。
白骨成丘山，苍生竟何罪。
函关壮帝居，国命悬哥舒。
长戟三十万，开门纳凶渠。
公卿如犬羊，忠谠醢与菹。
二圣出游豫，两京遂丘墟。
帝子许专征，秉旄控强楚。
节制非桓文，军师拥熊虎。
人心失去就，贼势腾风雨。
惟君固房陵，诚节冠终古。
仆卧香炉顶，餐霞漱瑶泉。
门开九江转，枕下五湖连。
半夜水军来，浔阳满旌旃。
空名适自误，迫胁上楼船。
徒赐五百金，弃之若浮烟。
辞官不受赏，翻谪夜郎天。
夜郎万里道，西上令人老。
扫荡六合清，仍为负霜草。
日月无偏照，何由诉苍昊。
良牧称神明，深仁恤交道。
一忝青云客，三登黄鹤楼。
顾惭祢处士，虚对鹦鹉洲。
樊山霸气尽，寥落天地秋。
江带峨眉雪，川横三峡流。
万舸此中来，连帆过扬州。
送此万里目，旷然散我愁。
纱窗倚天开，水树绿如发。
窥日畏衔山，促酒喜得月。
吴娃与越艳，窈窕夸铅红。
呼来上云梯，含笑出帘栊。
对客小垂手，罗衣舞春风。
宾跪请休息，主人情未极。
览君荆山作，江鲍堪动色。
清水出芙蓉，天然去雕饰。
逸兴横素襟，无时不招寻。
朱门拥虎士，列戟何森森。
剪凿竹石开，萦流涨清深。
登台坐水阁，吐论多英音。
片辞贵白璧，一诺轻黄金。
谓我不愧君，青鸟明丹心。
五色云间鹊，飞鸣天上来。
传闻赦书至，却放夜郎回。
暖气变寒谷，炎烟生死灰。
君登凤池去，忽弃贾生才。
桀犬尚吠尧，匈奴笑千秋。
中夜四五叹，常为大国忧。
旌旆夹两山，黄河当中流。
连鸡不得进，饮马空夷犹。
安得羿善射，一箭落旄头。


《登池上楼》  [南北朝]谢灵运
潜虬媚幽姿，飞鸿响远音。
薄霄愧云浮，栖川怍渊沈。
进德智所拙，退耕力不任。
狥禄反穷海，卧疴对空林。
衾枕昧节候，褰开暂窥临。
倾耳聆波澜，举目眺岖嵚。
初景革绪风，新阳改故阴。
池塘生春草，园柳变鸣禽。
祁祁伤豳歌，萋萋感楚吟。
索居易永久，离群难处心。
持操岂独古，无闷征在今。


《古诗十九首》  [汉]汉无名氏
行行重行行，与君生别离。
相去万余里，各在天一涯。
道路阻且长，会面安可知？
胡马依北风，越鸟巢南枝。
相去日已远，衣带日已缓。
浮云蔽白日，游子不顾返。
思君令人老，岁月忽已晚。
弃捐勿复道，努力加餐饭。


《天净沙 春》  [元]白朴
春山暖日和风，阑干楼阁帘栊，杨柳秋千院中。
啼莺舞燕，小桥流水飞红。


《木皮散人鼓词》  [清]贾凫西
释闷怀，破岑寂，只照着热闹处说来。
十字街坊，几下捶皮千古快；
八仙桌上，一声醒木万人惊。
凿破混沌作两间，五行生克苦歪缠。
兔走鸟飞催短景，龙争虎斗耍长拳。
生下都从忙里老，死前谁会把心宽！
一腔填满荆棘刺，两肩挑起乱石山。
试看那汉陵唐寝埋荒草，楚殿吴宫起暮烟。
倒不如淡饭粗茶茅屋下，和风冷露一蒲团。
科头跣足剜野菜，醉卧狂歌号酒仙。
正是那：“日上三竿眠不起，算来名利不如闲。
”从古来争名夺利的不干净，教俺这江湖老子白眼看。
忠臣孝子是冤家，杀人放火享荣华。
太仓里的老鼠吃的撑撑饱，老牛耕地使死倒把皮来剥！
河里的游鱼犯下什么罪？刮净鲜鳞还嫌刺扎。
那老虎前生修下几般福？生嚼人肉不怕塞牙。
野鸡兔子不敢惹祸，剁成肉酱还加上葱花。
古剑杀人还称至宝，垫脚的草鞋丢在山洼。
杀妻的吴起倒挂了元帅印，顶灯的裴瑾挨些嘴巴。
活吃人的盗跖得了好死，颜渊短命是为的什么？
莫不是玉皇爷受了张三的哄！黑洞洞的本帐簿那里去查？
好兴致时来顽铁黄金色，气煞人运去铜钟声也差。
我愿那来世的莺莺丑似鬼，石崇脱生没个板渣。
世间事风里孤灯草头露，纵有那几串铜钱你慢扎煞！
俺虽无临潼关的无价宝，只这三声鼍鼓走遍天涯。
老子江湖漫自嗟，贩来古今作生涯。
从古来三百二十八万载，几句街谈要讲上来。
权当作蝇头细字批青史，撇过了之乎者也矣焉哉。
但凭着一块破皮两页板，不教他唱遍生旦不下台！
你看起初时茹毛饮血心已狠，燧人氏泼油添盐又加上熬煎。
有巢氏不肯在山窝里睡，榆林遭殃才滚就了椽。
庖牺氏人首蛇身古而怪，鼓弄着百姓结网打净了湾。
自古道“牝鸡司晨家业败”，可怎么伏羲的妹子坐了金銮！
女娲氏炼石补天空费了手，到于今抬头不见那补钉天。
老神农伸着个牛头尝百草，把一些旺相相的孩子提起病源。
黄帝平了蚩尤的乱，平稳稳的乾坤又起了争端。
造作了那枪刀和弓箭，这才是惯打仗的祖师不用空拳。
嫌好那毛达撒的皮子不中看，弄斯文又制下衣和冠。
桑木板顶在脑盖子上，也不怕滴溜着些泥弹打了眼圈！
这些都是平白里生出来的闲枝节，说不尽那些李四与张三！
隔两辈帝挚禅位把兄弟让，那唐尧虽是个神圣也遭了磨难。
爬爬屋三间当了大殿，衮龙袍穿这一领大布衫。
沽突突洪水滔天谁惹的祸？百姓们鳖嗑鱼吞死了万千。
拿问了治水大臣他儿子续了职，穿着些好古董鞋子跑的腿酸。
教伯益放起了一把无情火，那狼虫虎豹也不得安然。
有一日十日并出晃了一晃，吓得那狐子妖孙尽胆寒。
多亏了后羿九枝雕翎箭，十个红轮只剩了一个圆。
说不尽这桩桩件件蹊跷事，再把那揖让盛典表一番。
常言道“明德之人当有后”，偏偏的正宫长子忒痴顽！
放着个钦明圣父不学好，教了他一盘围棋也不会填。
四岳九官举大舜，倒赘个女婿掌江山。
商均不肖又是臣作了主，是怎么神禹为君他不传贤？
从今后天下成了个子孙货，不按旧例把样子翻。
中间里善射的后羿篡了位，多亏了少康一旅整朝权。
四百年又到了商家手，桀放南巢有谁哀怜！
虽然是祖辈的家业好过活，谁知道保子孙的方法不如从前。
再说那成汤解网称仁主，就应该风调雨顺万民安，
为什么大旱七年不下雨？等着他桑林摆桌铺起龙坛！
更可笑剪爪当牲来祷告，不成个体统真是歪缠。
那迂学包子看书只管瞎赞叹，只怕这其间的字眼有些讹传！
自从他伐桀为君弄开手，要算他征诛起稿第一位老先。
到后来自家出了个现世报，那老纣的结果比老桀还憨。
现成成的天下送给周家坐，不道个生受也没赏过钱。
净赔本倒拐上一个脖儿冷，霎时间白牛犊变成了大红犍。
这才是“浆了捞来水里去，一更里荷包照样儿穿！”
这周朝的王业根茎里旺，你看他辈辈英雄都不差。
这才是栽竹成林后来的大，到西伯方才发了个大粗芽。
可恨那说舌头的杀才崇侯虎，挑唆着纣王昏君把他拿。
打在南牢里六七载，受够了那铁锁和铜枷。
多亏了散宜生定下胭粉计，献上个兴周灭商的女娇娃。
一霎时蛟龙顿断了黄金锁，他敢就摇头摆尾入烟霞。
更喜的提调两陕新挂印，驾前里左排钺斧右金瓜。
他生下了儿子一百个，那一个是个善菩萨？
不消说长子武王是圣主，就是他令弟周公也是个通家。
渭水打猎作了好梦，添上个惯战能征的姜子牙。
儿媳妇娶了邑姜女，绣房里习就夺槊并滚叉。
到于今有名头的妇人称“十乱”，就是孔圣人的书本也把他夸。
他爷们昼夜铺排着行仁政，那纣王还闭着俩瞎眼在黑影里爬。
多少年软刀子割头不知死，直等到太白旗悬才把口吧！
老纣王倘然留得一口气，他还有七十万雄兵怎肯安宁？
万一间黄金钺斧折了刃，周武王，只怕你甲子日回不得孟津城！
再加上二叔保住武庚的驾，朝歌地重新扎起了商家营。
姜太公杀花老眼溜了阵，护驾军三千丧上命残生。
小武庚作起一辈中兴主，诛杀逆臣屠了镐京。
监殷的先讨过周公的罪，撇下那新鲜红鞋穿不成。
净弄的火老鸦落屋没有正讲，河崖上两场瞎关了兵。
到其间武王纵有千张嘴，谁是谁非也说不分明！
（所以武王就下了个毒手，一刀斫下纣王的头来……）
都说是“无道昏君合该死！”把一个新殿龙爷称又尊。
全不念六百年的故主该饶命，都说“这新皇帝的处分快活煞人！”
这个说：“没眼色的饿莩你叩的什么马？”
那个说：“干舍命的忠臣你剖的什么心？”
这个说：“你看那白胡子的元帅好气概！”
那个说：“有孝行的君王还载着个木父亲！”
满街上拖男领女去领钜桥的粟，后宫里秀女佳人都跟了虎贲。
给了他个泰山压顶没有躲闪，直杀的血流漂杵堵了城门。
眼见他一刀两断君臣定，他可才稳坐在龙床不用动身。
灵长自古数周朝，王迹东迁渐渐消。
周天子二衙管不着堂上的事，空守着几个破鼎惹气淘。
春秋出头有二十国，一霎时七雄割据把兵鏖。
这其间孔孟周流跑杀马，须知道不时行的文章谁家瞧？
陕西的秦家得了风水，他那蚕食方法起的心高。
那知道异人返国着了道，又被个姓吕的光棍顶了包。
他只说化家为国王作了帝，而其实是以吕易嬴李代了桃。
原来这杂种羔子没有长进，小胡亥忤逆贼达又是祸苗。
老始皇欹在灵床没眼泪，假遗诏逼杀他亲哥犯了天条。
望夷宫虽然没曾得好死，论还账还不够个利钱梢！
到后来楚汉争锋换了世界，那刘邦是一个龙胎自然不糙。
“一杯羹”说的好风凉话，要把他亲娘的汉子使滚油熬。
乌江逼死他盟兄弟，就是那座下的乌骓也解哀号。
这是个白丁起手新兴样，把一个自古山河被他生掏。
最可笑吕后本是他结发妇，是怎么又看上个姓审的郎君和他私交！
平日家挺腰大肚装好汉，到这时鳖星照命可也难逃。
中间里王莽挂起一面新家的匾，可怜他四百年炎祚斩断了腰。
那老贼好象转世报仇的白蛇怪，还了他当初道上那一刀。
幸亏了南阳刘秀起了义，感动的二十八宿下天曹。
逐日家东征西讨复了汉业，譬如那冷了火的锅底两番烧。
不数传到了桓灵就活倒运，又出个瞅相应的曹瞒长馋痨。
他娘们寡妇孤儿受够了气，临末了一块喘气的木头他还不饶！
小助兴桃园又得了个中山的后，刘先主他死挣白缠要创一遭。
虽然是甘蔗到头没大滋味，你看他鱼水君臣倒也情意高。
且莫说关张义气卧龙的品，就是那风流常山是何等英豪！
空使杀英雄没捞着块中原土，这才是命里不该枉费劳。
可恨那论成败的肉眼说现成话，胡褒贬那六出祁山的不晓六韬。
出茅庐生致了一个三分鼎，似这样难得的王佐远胜管萧。
倒不如俺这捶皮的江湖替他吐口气，当街上借得渔阳大鼓敲。
曹操当年相汉时，欺他寡妇与孤儿。
全不管“行下春风有秋雨”，到后来他的寡妇孤儿又被人欺。
我想那老贼一生得意没弄好脸，他自从大破刘表就喜〔角者〕了脂。
下江东诈称雄兵一百万，中军帐还打着杆汉家旗。
赤壁鏖兵把鼻儿扛，你拖着杆长枪赋的什么诗？
倒惹得一把火燎光了胡子嘴，华容道几乎弄成个脖儿齐！
从今后打去兴头没了阳气，那铜雀台上到底也没捞着乔家他二姨。
到临死卖履分香丢尽了丑，原是个老婆队里碜东西！
始终是教导他那小贼根子篡了位，他学那文王的伎俩好不跷蹊！
常言道“狗吃蒺藜病在后”，准备着你出水方知两腿泥。
他作了场奸雄又照出个影，照样的来了一个司马师。
活象是门神的印板只分了个左右，你看他照样的披挂不差一丝。
年年五丈起秋风，铜雀台荒一望空。
卧龙已没曹瞒就灭，那黄胡子好汉又撇下江东！
三分割据周了花甲，又显着司马家爷们弄神通。
晋武帝为君也道是“受了禅”，合着那曹丕的行径一样同！
这不是从前说的个铁板数，就象那打骰子的凑巧拼了烘。
眼看着晋家的江山又打个两起，不多时把个刀把给了刘聪。
只见他油锅里的螃蟹支不住，没行李的蝎子就往南蹦。
巧机关小吏通奸牛换了马，大翻案白版登舟蛇做了龙。
次后来糊里糊涂又挨了几日，教一个扫槽的刘裕饼卷了葱。
这又是五代干戈起了手，可怜见大地生灵战血红！
南朝创业起刘郎，贩鞋的光棍手段强。
他龙行虎步生成的贵，是怎么好几辈的八字都犯刑场？
那江山似吃酒巡杯排门转，头一个是齐来第二个是梁。
姓萧的他一笔写不出两个字，一般的狠心毒口似豺狼。
那萧衍有学问的英雄偏收了侯景，不料他是掘尾巴的恶狗乱了朝纲！
在台城饿断了肝花想口蜜水，一辈子干念些弥陀瞎烧了香。
陈霸先阴谋弱主篡了位，隋杨坚害了他外甥才起了家。
东宫里杨广杀了父，积作的扬州看花把命化。
六十四处刀兵动，改元建号乱如麻。
统前后混了一百九十单八载，大唐天子才主了中华。
大唐传国二十辈，算来有国却无家。
教他爹乱了宫人制作着反，只这开手一着便不佳。
玄武门谋杀建成和元吉，全不念一母同胞兄弟仨！
贪恋着巢剌王的妃子容颜好，难为他兄弟的炕头怎样去扒！
纵然有十大功劳遮羞脸，这件事比鳖不如还低一扎！
不转眼则天戴了冲天帽，没志气的中宗又是个呆巴。
唐明皇虽是平了韦后的乱，他自己的腔像也难把口夸。
洗儿钱亲自递在杨妃手，赤条条的禄山学打哇哇。
最可恨砀山贼子坐了御座，只有个殿下的猢狲掴他几掴！
从此后朱温家爷们灭了人理，落了个扒灰贼头血染沙。
沙陀将又做了唐皇帝，不转眼生铁又在火灰上爬。
石敬瑭夺了他丈人的碗，倒踏门的女婿靠着娇娃。
李三娘的汉子又做了刘高祖，咬脐郎登极忒也软匝。
郭雀儿的兵来挡不住，把一个后汉的江山又白送给他。
姑夫的家业又落在他妻侄手，柴世宗贩伞的螟蛉倒不差。
五代八君转眼过，日光摩荡又属了赵家。
陈桥兵变道的是“禅了位”，那柴家的孩子他懂的什么？
你看他作张作致装没事，可不知好凑手的黄袍那里拿？
“有大志”说出得意话，那个撒气的筒子吃亏他妈！
让天下依从老婆口，净落得烛影斧声响嗑叉！
此后来二支承袭偏兴旺，可怜那长支的痴儿活活吓杀。
你看那远在儿孙又报应，五国城捉去的是谁的根芽？
康王南渡吓破了胆，花椒树上的螳螂爪儿麻。
他爹娘受罪全不管，干操心的忠臣呕血蛊了疮疤。
十二道金牌害了岳武穆，那讲和的秦桧他不打死蛇。
这其间雄赳赳的契丹阿骨打，翻江搅海又乱如麻。
三百年的江山倒受了二百年的气，那掉嘴的文章当不了厮杀！
满朝里咬文嚼字使干了口，铁桶似的乾坤半边塌。
临末了一个好躲难的杭州又失了守，教人家担头插尽江南花！
文天祥脚不着地全没用，陆秀夫死葬鱼腹当了什么？
说不尽大宋无寸干净土，你看那一个汉寝唐陵不是栖鸦？
从今后铁木真的后代又交着好运，他在那斡难河上发了渣。
元世祖建都直隶省，把一个花花世界喝了甜茶。
看他八十八年也只是闰了个大月，那顺帝又是不爱好窝的癞蛤蟆。
这正是有福的妨了没福的去，眼见这皇觉寺的好汉又主了中华。
接前文再讲上一辈新今古，明太祖那样开国贤君古也不多。
真天子生来不是和尚料，出庙门便有些英雄入网罗。
不光是徐、常、沐、邓称猛将，早有个军师刘基赛过萧何。
驾坐南京正了大统，龙蟠虎踞掌山河。
这就该世世的平安享富贵，谁料他本门的骨肉起干戈！
四子燕王原不是一把本分手，生逼个幼主逃生作头陀。
莫不是皇觉寺为僧没会了愿？又教他长孙行脚历坎坷！
三十年的杀运忒苦恼，宰割了些义士忠臣似鸭鹅。
铁铉死守济南府，还坑上一对女娇娥。
古板正传的方孝儒，金銮殿上把孝棒儿拖。
血沥沥十族拐上了朋友，是他那世里烧了棘子乖了锅！
次后来景清报仇天又不许，只急得张草楦的人皮手干搓！
到英宗命该充军道是“北狩”，也用不着那三声大炮二棒锣。
这几年他兄弟为君翻〔火专〕饼，净赘上个有经济的于谦死在漫坡！
正德无儿取了嘉靖，又杀了些好人干天和。
天启朝又出了个不男不女二尾子货，和那奶母子客氏滚成窝。
崇祯爷他扫除奸党行好政，实指望整理乾坤免风波。
谁知道彰义门开大事去，那煤山上的结果那里揣摩？
莫不是他强梁的老祖阴骘少，活该在龙子龙孙受折磨！
更出奇真武爷显圣供养的好，一般的披散着发赤着脚。
为什么说到这里便住了手？只恐怕你铁打的心肠也泪如梭！


《鹧鸪天·西都作》  [宋]朱敦儒
我是清都山水郎。
天教分付与疏狂。
曾批给雨支风券，
累上流云借月章。
诗万首，酒千觞。
几曾著眼看侯王。
玉楼金阙慵归去，
且插梅花醉洛阳。


《水调歌头·瑶草一何碧》  [宋]黄庭坚
瑶草一何碧，春入武陵溪。
溪上桃花无数，枝上有黄鹂。
我欲穿花寻路，直入白云深处，浩气展虹霓。
只恐花深里，红露湿人衣。
坐玉石，倚玉枕，拂金徽。
谪仙何处？无人伴我白螺杯。
我为灵芝仙草，不为朱唇丹脸，长啸亦何为？
醉舞下山去，明月逐人归。


《临江仙·尊酒何人怀李白》  [宋]苏轼
尊酒何人怀李白，草堂遥指江东。
珠帘十里卷香风。
花开又花谢，离恨几千重。
轻舸渡江连夜到，一时惊笑衰容。
语音犹自带吴侬。
夜阑对酒处，依旧梦魂中。


《奉赠韦左丞丈二十二韵》  [唐]杜甫
纨袴不饿死，儒冠多误身。
丈人试静听，贱子请具陈。
甫昔少年日，早充观国宾。
读书破万卷，下笔如有神。
赋料扬雄敌，诗看子建亲。
李邕求识面，王翰愿卜邻。
自谓颇挺出，立登要路津。
致君尧舜上，再使风俗淳。
此意竟萧条，行歌非隐沦。
骑驴三十载，旅食京华春。
朝扣富儿门，暮随肥马尘。
残杯与冷炙，到处潜悲辛。
主上顷见征，欻然欲求伸。
青冥却垂翅，蹭蹬无纵鳞。
甚愧丈人厚，甚知丈人真。
每于百僚上，猥诵佳句新。
窃效贡公喜，难甘原宪贫。
焉能心怏怏，只是走踆踆。
今欲东入海，即将西去秦。
尚怜终南山，回首清渭滨。
常拟报一饭，况怀辞大臣。
白鸥没浩荡，万里谁能驯。


《燕歌行》  [唐]高适
汉家烟尘在东北，汉将辞家破残贼。
男儿本自重横行，天子非常赐颜色。
摐金伐鼓下榆关，旌旆逶迤碣石间。
校尉羽书飞瀚海，单于猎火照狼山。
山川萧条极边土，胡骑凭陵杂风雨。
战士军前半死生，美人帐下犹歌舞。
大漠穷秋塞草腓，孤城落日斗兵稀。
身当恩遇恒轻敌，力尽关山未解围。
铁衣远戍辛勤久，玉箸应啼别离后。
少妇城南欲断肠，征人蓟北空回首。
边庭飘飖那可度，绝域苍茫更何有。
杀气三时作阵云，寒声一夜传刁斗。
相看白刃血纷纷，死节从来岂顾勋。
君不见沙场征战苦，至今犹忆李将军。


《江上值水如海势聊短述》  [唐]杜甫
为人性僻耽佳句，语不惊人死不休。
老去诗篇浑漫与，春来花鸟莫深愁。
新添水槛供垂钓，故著浮槎替入舟。
焉得思如陶谢手，令渠述作与同游。


《夜雪》  [唐]白居易
已讶衾枕冷，复见窗户明。
夜深知雪重，时闻折竹声。


《鹧鸪天 元夕有所梦》  [宋]姜夔
肥水东流无尽期，当初不合种相思。
梦中未比丹青见，暗里忽惊山鸟啼。
春未绿，鬓先丝，人间别久不成悲。
谁教岁岁红莲夜，两处沉吟各自知。


《念奴娇·凭高眺远》  [宋]苏轼
凭高眺远，见长空，万里云无留迹。
桂魄飞来，光射处，冷浸一天秋碧。
玉宇琼楼，乘鸾来去，人在清凉国。
江山如画，望中烟树历历。
我醉拍手狂歌，举杯邀月对，影成三客。
起舞徘徊，风露下，今夕不知何夕。
便欲乘风，翻然归去，何用骑鹏翼。
水晶宫里，一声吹断横笛。


《忆王孙 春词》  [宋]李重元
萋萋芳草忆王孙，柳外楼高空断魂，杜宇声声不忍闻。
欲黄昏，雨打梨花深闭门。


《临江仙·庭院深深深几许》  [宋]李清照
庭院深深深几许，云窗雾阁春迟，为谁憔悴损芳姿。
夜来清梦好，应是发南枝。
玉瘦檀轻无限恨，南楼羌管休吹。
浓香吹尽有谁知，暖风迟日也，别到杏花肥。


《行宫》  [唐]元稹
寥落古行宫，宫花寂寞红。
白头宫女在，闲坐说玄宗。


《清平乐·别来春半》  [唐]李煜
别来春半，触目柔肠断。
砌下落梅如雪乱，拂了一身还满。
雁来音信无凭，路遥归梦难成。
离恨恰如春草，更行更远还生。


《临江仙·樱桃落尽春归去》  [唐]李煜
樱桃落尽春归去，蝶翻金粉双飞。
子规啼月小楼西，玉钩罗幕，惆怅暮烟垂。
别巷寂寥人散后，望残烟草低迷。
炉香闲袅凤凰儿，空持罗带，回首恨依依。


《苏小小墓》  [唐]李贺
幽兰露，如啼眼。
无物结同心，烟花不堪剪。
草如茵，松如盖。
风为裳，水为珮。
油壁车，夕相待。
冷翠烛，劳光彩。
西陵下，风吹雨。


《战城南》  [唐]李白
去年战，桑干源，今年战，葱河道。
洗兵条支海上波，放马天山雪中草。
万里长征战，三军尽衰老。
匈奴以杀戮为耕作，古来唯见白骨黄沙田。
秦家筑城避胡处，汉家还有烽火燃。
烽火燃不息，征战无已时。
野战格斗死，败马号鸣向天悲。
乌鸢啄人肠，衔飞上挂枯树枝。
士卒涂草莽，将军空尔为。
乃知兵者是凶器，圣人不得已而用之。


《西洲曲》  [南北朝]南朝民歌
忆梅下西洲，折梅寄江北。
单衫杏子红，双鬓鸦雏色。
西洲在何处？两桨桥头渡。
日暮伯劳飞，风吹乌臼树。
树下即门前，门中露翠钿。
开门郎不至，出门采红莲。
采莲南塘秋，莲花过人头。
低头弄莲子，莲子清如水。
置莲怀袖中，莲心彻底红。
忆郎郎不至，仰首望飞鸿。
鸿飞满西洲，望郎上青楼。
楼高望不见，尽日栏杆头。
栏杆十二曲，垂手明如玉。
卷帘天自高，海水摇空绿。
海水梦悠悠，君愁我亦愁。
南风知我意，吹梦到西洲。


《北方有佳人》  [汉]李延年
北方有佳人，绝世而独立。
一顾倾人城，再顾倾人国。
宁不知倾城与倾国？佳人难再得！


《女曰鸡鸣》  [先秦]诗经
女曰鸡鸣，士曰昧旦。
子兴视夜，明星有烂。
将翱将翔，弋凫与雁。
弋言加之，与子宜之。
宜言饮酒，与子偕老。
琴瑟在御，莫不静好。
知子之来之，杂佩以赠之。
知子之顺之，杂佩以问之。
知子之好之，杂佩以报之。


《九歌 少司命》  [先秦]屈原
秋兰兮蘼芜，罗生兮堂下。
绿叶兮素枝，芳菲菲兮袭予。
夫人兮自有美子，荪何以兮愁苦？
秋兰兮青青，绿叶兮紫茎；
满堂兮美人，忽独与余兮目成。
入不言兮出不辞，乘回风兮驾云旗。
悲莫悲兮生别离，乐莫乐兮新相知。
荷衣兮蕙带，儵而来兮忽而逝。
夕宿兮帝郊，君谁须兮云之际？
与女沐兮咸池，晞女发兮阳之阿；
望美人兮未来，临风怳兮浩歌。
孔盖兮翠旌，登九天兮抚彗星。
竦长剑兮拥幼艾，荪独宜兮为民正。


《永遇乐·落日熔金》  [宋]李清照
落日熔金，暮云合璧，人在何处。
染柳烟浓，吹梅笛怨，春意知几许。
元宵佳节，融和天气，次第岂无风雨。
来相召、香车宝马，谢他酒朋诗侣。
中州盛日，闺门多暇，记得偏重三五。
铺翠冠儿，捻金雪柳，簇带争济楚。
如今憔悴，风鬟霜鬓，怕见夜间出去。
不如向、帘儿底下，听人笑语。


《与诸子登岘山》  [唐]孟浩然
人事有代谢，往来成古今。
江山留胜迹，我辈复登临。
水落鱼梁浅，天寒梦泽深。
羊公碑字在，读罢泪沾襟。


《与史郎中钦听黄鹤楼上吹笛》  [唐]李白
一为迁客去长沙，西望长安不见家。
黄鹤楼中吹玉笛，江城五月落梅花。


《饮马长城窟行》  [魏晋]陈琳
饮马长城窟，水寒伤马骨。
往谓长城吏，慎莫稽留太原卒！
官作自有程，举筑谐汝声！
男儿宁当格斗死，何能怫郁筑长城。
长城何连连，连连三千里。
边城多健少，内舍多寡妇。
作书与内舍，便嫁莫留住。
善待新姑嫜，时时念我故夫子！
报书往边地，君今出语一何鄙？
身在祸难中，何为稽留他家子？
生男慎莫举，生女哺用脯。
君独不见长城下，死人骸骨相撑拄。
结发行事君，慊慊心意关。
明知边地苦，贱妾何能久自全？


《和晋陵陆丞早春游望》  [唐]杜审言
独有宦游人，偏惊物候新。
云霞出海曙，梅柳渡江春。
淑气催黄鸟，晴光转绿蘋。
忽闻歌古调，归思欲沾巾。


《伐檀》  [先秦]诗经
坎坎伐檀兮，寘之河之干兮，河水清且涟猗。
不稼不穑，胡取禾三百廛兮？
不狩不猎，胡瞻尔庭有县貆兮？
彼君子兮，不素餐兮！
坎坎伐辐兮，寘之河之侧兮，河水清且直猗。
不稼不穑，胡取禾三百亿兮？
不狩不猎，胡瞻尔庭有县特兮？
彼君子兮，不素食兮！
坎坎伐轮兮，寘之河之漘兮，河水清且沦猗。
不稼不穑，胡取禾三百囷兮？
不狩不猎，胡瞻尔庭有县鹑兮？
彼君子兮，不素飧兮！


《四时田园杂兴》  [宋]范成大
新筑场泥镜面平，家家打稻趁霜晴。
笑歌声里轻雷动，一夜连枷响到明。


《青松》  [现代]陈毅
大雪压青松，青松挺且直。
要知松高洁，待到雪化时。


《忆江南·（一名望江南》  [唐]李煜
多少恨，昨夜梦魂中。
还似旧时游上苑，车如流水马如龙。
花月正春风。
多少泪，沾袖复横颐。
心事莫将和泪滴，凤笙休向月明吹。
肠断更无疑。
闲梦远，南国正芳春。
船上管弦江面绿，满城飞絮混轻尘。
愁杀看花人。
闲梦远，南国正清秋。
千里江山寒色暮，芦花深处泊孤舟。
笛在月明楼。


《绣袈裟衣缘》  [唐]长屋
山川异域，风月同天。
寄诸佛子，共结来缘。


《西江月·贪数明朝重九》  [宋]辛弃疾
贪数明朝重九。
不知过了中秋。
人生有得许多愁。
惟有黄花如旧。
万象亭中殢酒。
九江阁上扶头。
城鸦唤我醉归休。
细雨斜风时候。


《六州歌头·少年侠气》  [宋]贺铸
少年侠气，交结五都雄。
肝胆洞。
毛发耸。
立谈中。
死生同。
一诺千金重。
推翘勇。
矜豪纵。
轻盖拥。
联飞鞚。
斗城东。
轰饮酒垆，春色浮寒瓮。
吸海垂虹。
闲呼鹰嗾犬，白羽摘雕弓。
狡穴俄空。
乐匆匆。
似黄粱梦。
辞丹凤。
明月共。
漾孤篷。
官冗從。
怀倥偬。
落尘笼。
簿书丛。
鹖弁如云众。
供粗用。
忽奇功。
笳鼓动。
渔阳弄。
思悲翁。
不请长缨，系取天骄种。
剑吼西风。
恨登山临水，手寄七弦桐。
目送归鸿。


《鹧鸪天　》  [宋]苏轼
林断山明竹隐墙。
乱蝉衰草小池塘。
翻空白鸟时时见，
照水红蕖细细香。
村舍外，古城旁。
杖藜徐步转斜阳。
殷勤昨夜三更雨，
又得浮生一日凉。


《杂曲歌辞·少年行四首》  [唐]王维
新丰美酒斗十千，咸阳游侠多少年。
相逢意气为君饮，系马高楼垂柳边。
汉家君臣欢宴终，高议云台论战功。
天子临轩赐侯印，将军佩出明光宫。
出身仕汉羽林郎，初随骠骑战渔阳。
孰知不向边庭苦，纵死犹闻侠骨香。
一身能擘两雕弧，虏骑千群只似无。
偏坐金鞍调白羽，纷纷射杀五单于。


《采莲曲》  [唐]李白
若耶溪边采莲女，笑隔荷花共人语。
日照新妆水底明，风飘香袖空中举。
岸上谁家游冶郎，三三五五映垂杨。
紫骝嘶入落花去，见此踟蹰空断肠。


《对酒》  [唐]李白
劝君莫拒杯，春风笑人来。
桃李如旧识，倾花向我开。
流莺啼碧树，明月窥金罍。
昨日朱颜子，今日白发催。
棘生石虎殿，鹿走姑苏台。
自古帝王宅，城阙闭黄埃。
君若不饮酒，昔人安在哉。


《虞美人·枕上》  [现代]毛泽东
堆来枕上愁何状，江海翻波浪。
夜长天色总难明，寂寞披衣起坐数寒星。
晓来百念都灰尽，剩有离人影。
一钩残月向西流，对此不抛眼泪也无由。


《满江红·小住京华》  [近代]秋瑾
小住京华，早又是，中秋佳节。
为篱下，黄花开遍，秋容如拭。
四面歌残终破楚，八年风味徒思浙。
苦将侬，强派作蛾眉，殊未屑！
身不得，男儿列；心却比，男儿烈！
算平生肝胆，因人常热，俗子胸襟谁识我？
英雄末路当磨折。
莽红尘，何处觅知音，青衫湿！


《秋窗风雨夕》  [清]曹雪芹
秋花惨淡秋草黄，耿耿秋灯秋夜长。
已觉秋窗秋不尽，那堪风雨助凄凉！
助秋风雨来何速！惊破秋窗秋梦绿。
抱得秋情不忍眠，自向秋屏移泪烛。
泪烛摇摇爇短檠，牵愁照恨动离情。
谁家秋院无风入？何处秋窗无雨声？
罗衾不奈秋风力，残漏声催秋雨急。
连宵脉脉复飕飕，灯前似伴离人泣。
寒烟小院转萧条，疏竹虚窗时滴沥。
不知风雨几时休，已教泪洒窗纱湿。


《西江月 遣兴》  [宋]辛弃疾
醉里且贪欢笑，要愁那得工夫。
近来始觉古人书，信著全无是处。
昨夜松边醉倒，问松“我醉何如”。
只疑松动要来扶，以手推松曰“去”！


《沈园》  [宋]陆游
城上斜阳画角哀，沈园非复旧池台。
伤心桥下春波绿，曾是惊鸿照影来。


《蝶恋花·谁道闲情抛弃久》  [唐]冯延巳
谁道闲情抛弃久？每到春来，惆怅还依旧。
日日花前常病酒，不辞镜里朱颜瘦。
河畔青芜堤上柳，为问新愁，何事年年有？
独立小桥风满袖，平林新月人归后。


《长相思·吴山青》  [宋]林逋
吴山青，越山青，两岸青山相对迎，谁知离别情？
君泪盈，妾泪盈，罗带同心结未成，江边潮已平。


《摊破浣溪沙·病起萧萧两鬓华》  [宋]李清照
病起萧萧两鬓华，卧看残月上窗纱。
豆蔻连梢煎熟水，莫分茶。
枕上诗书闲处好，门前风景雨来佳，
终日向人多酝藉，木犀花。


《清平乐·年年雪里》  [宋]李清照
年年雪里，常插梅花醉。
挼尽梅花无好意，赢得满衣清泪。
今年海角天涯，萧萧两鬓生华。
看取晚来风势，故应难看梅花。


《偶成》  [宋]李清照
十五年前花月底，相从曾赋赏花诗。
今看花月浑相似，安得情怀似往时！


《御街行·纷纷坠叶飘香砌》  [宋]范仲淹
纷纷坠叶飘香砌，夜寂静、寒声碎。
真珠帘卷玉楼空，天淡银河垂地。
年年今夜，月华如练，长是人千里。
愁肠已断无由醉，酒未到、先成泪。
残灯明灭枕头敧，谙尽孤眠滋味。
都来此事，眉间心上，无计相回避。


《桃花溪》  [唐]张旭
隐隐飞桥隔野烟，石矶西畔问渔船。
桃花尽日随流水，洞在清溪何处边。


《春怨》  [唐]刘方平
纱窗日落渐黄昏，金屋无人见泪痕。
寂寞空庭春欲晚，梨花满地不开门。


《草书歌行》  [唐]李白
少年上人号怀素，草书天下称独步。
墨池飞出北溟鱼，笔锋杀尽中山兔。
八月九月天气凉，酒徒词客满高堂。
笺麻素绢排数厢，宣州石砚墨色光。
吾师醉后倚绳床，须臾扫尽数千张。
飘风骤雨惊飒飒，落花飞雪何茫茫。
起来向壁不停手，一行数字大如斗。
怳怳如闻神鬼惊，时时只见龙蛇走。
左盘右蹙如惊电，状同楚汉相攻战。
湖南七郡凡几家，家家屏障书题遍。
王逸少，张伯英，古来几许浪得名。
张颠老死不足数，我师此义不师古。
古来万事贵天生，何必要公孙大娘浑脱舞。


《贫交行》  [唐]杜甫
翻手为云覆手雨，纷纷轻薄何须数。
君不见管鲍贫时交，此道今人弃如土。


《观公孙大娘弟子舞剑器行并序》  [唐]杜甫
昔有佳人公孙氏，一舞剑器动四方。
观者如山色沮丧，天地为之久低昂。
㸌如羿射九日落，矫如群帝骖龙翔。
来如雷霆收震怒，罢如江海凝清光。
绛唇珠袖两寂寞，晚有弟子传芬芳。
临颍美人在白帝，妙舞此曲神扬扬。
与余问答既有以，感时抚事增惋伤。
先帝侍女八千人，公孙剑器初第一。
五十年间似反掌，风尘澒动昏王室。
梨园弟子散如烟，女乐余姿映寒日。
金粟堆前木已拱，瞿唐石城草萧瑟。
玳筵急管曲复终，乐极哀来月东出。
老夫不知其所往，足茧荒山转愁疾。


《忆江南·江南忆》  [唐]白居易
江南忆，其次忆吴宫。
吴酒一杯春竹叶，吴娃双舞醉芙蓉，早晚复相逢。


《定情诗》  [魏晋]繁钦
我出东门游，邂逅承清尘。
思君即幽房，侍寝执衣巾。
时无桑中契，迫此路侧人。
我既媚君姿，君亦悦我颜。
何以致拳拳？绾臂双金环。
何以道殷勤？约指一双银。
何以致区区？耳中双明珠。
何以致叩叩？香囊系肘后。
何以致契阔？绕腕双跳脱。
何以结恩情？美玉缀罗缨。
何以结中心？素缕连双针。
何以结相于？金薄画搔头。
何以慰别离？耳后玳瑁钗。
何以答欢忻？纨素三条裙。
何以结愁悲？白绢双中衣。
与我期何所？乃期东山隅。
日旰兮不来，谷风吹我襦。
远望无所见，涕泣起踟蹰。
与我期何所？乃期山南阳。
日中兮不来，飘风吹我裳。
逍遥莫谁睹，望君愁我肠。
与我期何所？乃期西山侧。
日夕兮不来，踯躅长叹息。
远望凉风至，俯仰正衣服。
与我期何所？乃期山北岑。
日暮兮不来，凄风吹我襟。
望君不能坐，悲苦愁我心。
爱身以何为，惜我华色时。
中情既款款，然后克密期。
褰衣蹑茂草，谓君不我欺。
厕此丑陋质，徙倚无所之。
自伤失所欲，泪下如连丝。


《望江南·梳洗罢》  [唐]温庭筠
梳洗罢，独倚望江楼。
过尽千帆皆不是，斜晖脉脉水悠悠，肠断白蘋洲。


《在狱咏蝉并序》  [唐]骆宾王
西陆蝉声唱，南冠客思深。
不堪玄鬓影，来对白头吟。
露重飞难进，风多响易沉。
无人信高洁，谁为表予心。


《秋夕》  [唐]杜牧
银烛秋光冷画屏，轻罗小扇扑流萤。
天阶夜色凉如水，坐看牵牛织女星。


《梦李白二首·其一》  [唐]杜甫
死别已吞声，生别常恻恻。
江南瘴疠地，逐客无消息。
故人入我梦，明我长相忆。
恐非平生魂，路远不可测。
魂来枫叶青，魂返关塞黑。
君今在罗网，何以有羽翼。
落月满屋梁，犹疑照颜色。
水深波浪阔，无使蛟龙得。


《七绝·炮打司令部》  [现代]毛泽东
人民胜利今何在？满路新贵满目衰!
核弹高置昆仑巅，摧尽腐朽方释怀。


《己亥岁二首僖宗广明元年》  [唐]曹松
泽国江山入战图，生民何计乐樵苏。
凭君莫话封侯事，一将功成万骨枯。
传闻一战百神愁，两岸强兵过未休。
谁道沧江总无事，近来长共血争流。


《离思五首》  [唐]元稹
自爱残妆晓镜中，环钗谩篸绿丝丛。
须臾日射燕脂颊，一朵红苏旋欲融。
山泉散漫绕阶流，万树桃花映小楼。
闲读道书慵未起，水晶帘下看梳头。
红罗著压逐时新，吉了花纱嫩麹尘。
第一莫嫌材地弱，些些纰缦最宜人。
曾经沧海难为水，除却巫山不是云。
取次花丛懒回顾，半缘修道半缘君。
寻常百种花齐发，偏摘梨花与白人。
今日江头两三树，可怜和叶度残春。


《酬乐天频梦微之》  [唐]元稹
山水万重书断绝，念君怜我梦相闻。
我今因病魂颠倒，唯梦闲人不梦君。


《蝶恋花·独倚危楼风细细》  [宋]欧阳修
独倚危楼风细细。
望极离愁，黯黯生天际。
草色山光残照里。
无人会得凭阑意。
也拟疏狂图一醉。
对酒当歌，强饮还无味。
衣带渐宽都不悔。
况伊销得人憔悴。


《蝶恋花·槛菊愁烟兰泣露》  [宋]晏殊
槛菊愁烟兰泣露，罗幕轻寒，燕子双飞去。
明月不谙离恨苦，斜光到晓穿朱户。
昨夜西风凋碧树，独上高楼，望尽天涯路。
欲寄彩笺兼尺素，山长水阔知何处？


《从军行》  [唐]李白
从军玉门道，逐虏金微山。
笛奏梅花曲，刀开明月环。
鼓声鸣海上，兵气拥云间。
愿斩单于首，长驱静铁关。


《采桑子·时光只解催人老》  [宋]晏殊
时光只解催人老，不信多情，长恨离亭，泪滴春衫酒易醒。
梧桐昨夜西风急，淡月胧明，好梦频惊，何处高楼雁一声？


《无题四首》  [唐]李商隐
（其一）
来是空言去绝踪，月斜楼上五更钟。
梦为远别啼难唤，书被催成墨未浓。
蜡照半笼金翡翠，麝熏微度绣芙蓉。
刘郎已恨蓬山远，更隔蓬山一万重。

（其二）
飒飒东风细雨来，芙蓉塘外有轻雷。
金蟾啮锁烧香入，玉虎牵丝汲井回。
贾氏窥帘韩掾少，宓妃留枕魏王才。
春心莫共花争发，一寸相思一寸灰。

（其四）
何处哀筝随急管，樱花永巷垂杨岸。
东家老女嫁不售，白日当天三月半。
溧阳公主年十四，清明暖後同墙看。
归来展转到五更，梁间燕子闻长叹。
王十二兄与畏之员外相访，见招小饮，
时予以悼亡日近，不去，因寄。
谢傅门庭旧末行，今朝歌管属檀郎。
更无人处帘垂地，欲拂尘时簟竟床。
嵇氏幼男犹可悯，左家娇女岂能望？
愁霖腹疾俱难遣，万里西风夜正长。


《将进酒·琉璃钟》  [唐]李贺
琉璃钟，琥珀浓，小槽酒滴真珠红。
烹龙炮凤玉脂泣，罗帏绣幕围香风。
吹龙笛，击鼍鼓；皓齿歌，细腰舞。
况是青春日将暮，桃花乱落如红雨。
劝君终日酩酊醉，酒不到刘伶坟上土！


《西江月·秋收起义》  [现代]毛泽东
军叫工农革命，旗号镰刀斧头。
匡庐一带不停留，要向潇湘直进。
地主重重压迫，农民个个同仇。
秋收时节暮云愁，霹雳一声暴动。


《红楼梦十二曲——枉凝眉》  [清]曹雪芹
一个是阆苑仙葩，一个是美玉无瑕。
若说没奇缘，今生偏又遇着他；若说有奇缘，
如何心事终虚话？一个枉子嗟呀，一个空劳牵挂。
一个是水中月，一个是镜中花。
想眼中能有多少泪珠儿，怎禁得秋流到冬，春流到夏！


《玉蝴蝶·望处雨收云断》  [宋]柳永
望处雨收云断，凭阑悄悄，目送秋光。
晚景萧疏，堪动宋玉悲凉。
水风轻，蘋花渐老，月露冷、梧叶飘黄。
遣情伤。
故人何在，烟水茫茫。
难忘，文期酒会，几孤风月，屡变星霜。
海阔山遥，未知何处是潇湘。
念双燕、难凭远信，指暮天、空识归航。
黯相望。
断鸿声里，立尽斜阳。


《临江仙·庭院深深深几许》  [宋]李清照
庭院深深深几许，云窗雾阁常扃，柳梢梅萼渐分明，春归秣陵树，人老建康城。
感月吟风多少事，如今老去无成，谁怜憔悴更凋零，试灯无意思，踏雪没心情。


《女冠子·四月十七》  [唐]韦庄
四月十七，正是去年今日，别君时。
忍泪佯低面，含羞半敛眉。
不知魂已断，空有梦相随。
除却天边月，没人知。


《筹笔驿》  [唐]李商隐
猿鸟犹疑畏简书，风云常为护储胥。
徒令上将挥神笔，终见降王走传车。
管乐有才原不忝，关张无命欲何如？
他年锦里经祠庙，梁父吟成恨有余。


《北青萝》  [唐]李商隐
残阳西入崦，茅屋访孤僧。
落叶人何在，寒云路几层。
独敲初夜磬，闲倚一枝藤。
世界微尘里，吾宁爱与憎。


《摊破浣溪沙·菡萏香销翠叶残》  [唐]李璟
菡萏香销翠叶残，西风愁起绿波间。
还与韶光共憔悴，不堪看。
细雨梦回鸡塞远，小楼吹彻玉笙寒。
多少泪珠何限恨，倚栏干。


《日出行》  [唐]李白
日出东方隈，似从地底来。
历天又复入西海，六龙所舍安在哉？
其始与终古不息，人非元气，安得与之久徘徊？
草不谢荣于春风，木不怨落于秋天。
谁挥鞭策驱四运？万物兴歇皆自然。
羲和！羲和！汝奚汩没于荒淫之波？
鲁阳何德，驻景挥戈？
逆道违天，矫诬实多。
吾将囊括大块，浩然与溟涬同科！


《水槛遣心》  [唐]杜甫
去郭轩楹敞，无村眺望赊。
澄江平少岸，幽树晚多花。
细雨鱼儿出，微风燕子斜。
城中十万户，此地两三家。
蜀天常夜雨，江槛已朝晴。
叶润林塘密，衣干枕席清。
不堪祗老病，何得尚浮名。
浅把涓涓酒，深凭送此生。


《钓鱼湾》  [唐]储光羲
垂钓绿湾春，春深杏花乱。
潭清疑水浅，荷动知鱼散。
日暮待情人，维舟绿杨岸。


《蒿里行》  [魏晋]曹操
关东有义士，兴兵讨群凶。
初期会盟津，乃心在咸阳。
军合力不齐，踌躇而雁行。
势利使人争，嗣还自相戕。
淮南弟称号，刻玺於北方。
铠甲生虮虱，万姓以死亡。
白骨露於野，千里无鸡鸣。
生民百遗一，念之断人肠。


《短歌行》  [魏晋]曹操
周西伯昌，怀此圣德。
三分天下，而有其二。
修奉贡献，臣节不隆。
崇侯谗之，是以拘系。
后见赦原，赐之斧钺，得使征伐。
为仲尼所称，达及德行，
犹奉事殷，论叙其美。
齐桓之功，为霸之首。
九合诸侯，一匡天下。
一匡天下，不以兵车。
正而不谲，其德传称。
孔子所叹，并称夷吾，民受其恩。
赐与庙胙，命无下拜。
小白不敢尔，天威在颜咫尺。
晋文亦霸，躬奉天王。
受赐圭瓒，秬鬯彤弓，
卢弓矢千，虎贲三百人。
威服诸侯，师之所尊。
八方闻之，名亚齐桓。
河阳之会，诈称周王，是其名纷葩。


《陌上桑》  [汉]汉无名氏
日出东南隅，照我秦氏楼。
秦氏有好女，自名为罗敷。
罗敷喜蚕桑，采桑城南隅。
青丝为笼系，桂枝为笼钩。
头上倭堕髻，耳中明月珠。
缃绮为下裙，紫绮为上襦。
行者见罗敷，下担捋髭须。
少年见罗敷，脱帽著帩头。
耕者忘其犁，锄者忘其锄。
来归相怨怒，但坐观罗敷。
使君从南来，五马立踟蹰。
使君遣吏往，问是谁家姝？
“秦氏有好女，自名为罗敷。”
“罗敷年几何？”
“二十尚不足，十五颇有余”。
使君谢罗敷：“宁可共载不？”
罗敷前致辞：“使君一何愚！使君自有妇，罗敷自有夫！”
“东方千余骑，夫婿居上头。
何用识夫婿？白马从骊驹，
青丝系马尾，黄金络马头；
腰中鹿卢剑，可值千万余。
十五府小吏，二十朝大夫，
三十侍中郎，四十专城居。
为人洁白晰，鬑鬑颇有须。
盈盈公府步，冉冉府中趋。
坐中数千人，皆言夫婿殊。”


《将仲子》  [先秦]诗经
将仲子兮，无逾我里，无折我树杞。
岂敢爱之？畏我父母。
仲可怀也，父母之言亦可畏也。
将仲子兮，无逾我墙，无折我树桑。
岂敢爱之？畏我诸兄。
仲可怀也，诸兄之言亦可畏也。
将仲子兮，无逾我园，无折我树檀。
岂敢爱之？畏人之多言。
仲可怀也，人之多言亦可畏也。


《风雨》  [先秦]诗经
风雨凄凄，鸡鸣喈喈。既见君子，云胡不夷？
风雨潇潇，鸡鸣胶胶。既见君子，云胡不瘳？
风雨如晦，鸡鸣不已。既见君子，云胡不喜？


《生查子》  [唐]牛希济
新月曲如眉，未有团圆意。
红豆不堪看，满眼相思泪。
终日擘桃穰，人在心儿里。
两朵隔墙花，早晚成连理。


《军行》  [唐]李白
骝马新跨白玉鞍，战罢沙场月色寒。
城头铁鼓声犹震，匣里金刀血未干。


《寄夫》  [唐]陈玉兰
夫戍边关妾在吴，西风吹妾妾忧夫。
一行书信千行泪，寒到君边衣到无?


《花影》  [宋]苏轼
重重叠叠上瑶台，几度呼童扫不开。
刚被太阳收拾去，却教明月送将来。


《望蓟门》  [唐]祖咏
燕台一望客心惊，笳鼓喧喧汉将营。
万里寒光生积雪，三边曙色动危旌。
沙场烽火连胡月，海畔云山拥蓟城。
少小虽非投笔吏，论功还欲请长缨。


《送魏万之京》  [唐]李颀
朝闻游子唱离歌，昨夜微霜初渡河。
鸿雁不堪愁里听，云山况是客中过。
关城树色催寒近，御苑砧声向晚多。
莫见长安行乐处，空令岁月易蹉跎。


《送崔九》  [唐]裴迪
归山深浅去，须尽丘壑笑。
莫学武陵人，暂游桃源里。


《感遇》  [唐]张九龄
江南有丹橘，经冬犹绿林。
岂伊地气暖？自有岁寒心。
可以荐嘉客，奈何阻重深。
运命惟所遇，循环不可寻。
徒言树桃李，此木岂无阴？


《鹧鸪天·唱彻阳关泪未乾》  [宋]辛弃疾
唱彻阳关泪未乾。
功名馀事且加餐。
浮天水送无穷树，
带雨云埋一半山。
今古恨，几千般。
只应离合是悲欢。
江头未是风波恶，
别有人间行路难。


《西江月·世事短如春梦》  [宋]朱敦儒
世事短如春梦，人情薄似秋云。
不须计较苦劳心。
万事原来有命。
幸遇三杯酒好，况逢一朵花新。
片时欢笑且相亲。
明日阴晴未定。


《蝶恋花·记得画屏初会遇》  [宋]苏轼
记得画屏初会遇。
好梦惊回，望断高唐路。
燕子双飞来又去。
纱窗几度春光暮。
那日绣帘相见处。
低眼佯行，笑整香云缕。
敛尽春山羞不语。
人前深意难轻诉。


《自京赴奉先县咏怀五百字》  [唐]杜甫
杜陵有布衣，老大意转拙。
许身一何愚，窃比稷与契。
居然成濩落，白首甘契阔。
盖棺事则已，此志常觊豁。
穷年忧黎元，叹息肠内热。
取笑同学翁，浩歌弥激烈。
非无江海志，萧洒送日月。
生逢尧舜君，不忍便永诀。
当今廊庙具，构厦岂云缺。
葵藿倾太阳，物性固莫夺。
顾惟蝼蚁辈，但自求其穴。
胡为慕大鲸，辄拟偃溟渤。
以兹悟生理，独耻事干谒。
兀兀遂至今，忍为尘埃没。
终愧巢与由，未能易其节。
沈饮聊自适，放歌颇愁绝。
岁暮百草零，疾风高冈裂。
天衢阴峥嵘，客子中夜发。
霜严衣带断，指直不得结。
凌晨过骊山，御榻在嵽嵲。
蚩尤塞寒空，蹴蹋崖谷滑。
瑶池气郁律，羽林相摩戛。
君臣留欢娱，乐动殷樛嶱。
赐浴皆长缨，与宴非短褐。
彤庭所分帛，本自寒女出。
鞭挞其夫家，聚敛贡城阙。
圣人筐篚恩，实欲邦国活。
臣如忽至理，君岂弃此物。
多士盈朝廷，仁者宜战栗。
况闻内金盘，尽在卫霍室。
中堂舞神仙，烟雾散玉质。
暖客貂鼠裘，悲管逐清瑟。
劝客驼蹄羹，霜橙压香橘。
朱门酒肉臭，路有冻死骨。
荣枯咫尺异，惆怅难再述。
北辕就泾渭，官渡又改辙。
群冰从西下，极目高崒兀。
疑是崆峒来，恐触天柱折。
河梁幸未坼，枝撑声窸窣。
行旅相攀援，川广不可越。
老妻寄异县，十口隔风雪。
谁能久不顾，庶往共饥渴。
入门闻号咷，幼子饥已卒。
吾宁舍一哀，里巷亦呜咽。
所愧为人父，无食致夭折。
岂知秋未登，贫窭有仓卒。
生常免租税，名不隶征伐。
抚迹犹酸辛，平人固骚屑。
默思失业徒，因念远戍卒。
忧端齐终南，澒洞不可掇。


《苏台览古》  [唐]李白
旧苑荒台杨柳新，菱歌清唱不胜春。
只今惟有西江月，曾照吴王宫里人。


《忆旧游寄谯郡元参军》  [唐]李白
忆昔洛阳董糟丘，为余天津桥南造酒楼。
黄金白璧买歌笑，一醉累月轻王侯。
海内贤豪青云客，就中与君心莫逆。
回山转海不作难，倾情倒意无所惜。
我向淮南攀桂枝，君留洛北愁梦思。
不忍别，还相随。
相随迢迢访仙城，三十六曲水回萦。
一溪初入千花明，万壑度尽松风声。
银鞍金络倒平地，汉东太守来相迎。
紫阳之真人，邀我吹玉笙。
餐霞楼上动仙乐，嘈然宛似鸾凤鸣。
袖长管催欲轻举，汉中太守醉起舞。
手持锦袍覆我身，我醉横眠枕其股。
当筵意气凌九霄，星离雨散不终朝，分飞楚关山水遥。
余既还山寻故巢，君亦归家渡渭桥。
君家严君勇貔虎，作尹并州遏戎虏。
五月相呼度太行，摧轮不道羊肠苦。
行来北凉岁月深，感君贵义轻黄金。
琼杯绮食青玉案，使我醉饱无归心。
时时出向城西曲，晋祠流水如碧玉。
浮舟弄水箫鼓鸣，微波龙鳞莎草绿。
兴来携妓恣经过，其若杨花似雪何。
红妆欲醉宜斜日，百尺清潭写翠娥。
翠娥婵娟初月辉，美人更唱舞罗衣。
清风吹歌入空去，歌曲自绕行云飞。
此时行乐难再遇，西游因献长杨赋。
北阙青云不可期，东山白首还归去。
渭桥南头一遇君，酂台之北又离群。
问余别恨知多少，落花春暮争纷纷。
言亦不可尽，情亦不可极。
呼儿长跪缄此辞，寄君千里遥相忆。


《秋思》  [唐]李白
燕支黄叶落，妾望自登台。
海上碧云断，单于秋色来。
胡兵沙塞合，汉使玉关回。
征客无归日，空悲蕙草摧。


《梁甫吟》  [唐]李白
长啸梁甫吟，何时见阳春？
君不见，朝歌屠叟辞棘津，八十西来钓渭滨。
宁羞白发照清水，逢时壮气思经纶。
广张三千六百钓，风期暗与文王亲。
大贤虎变愚不测，当年颇似寻常人。
君不见，高阳酒徒起草中，长揖山东隆准公。
入门不拜逞雄辩，两女辍洗来趋风。
东下齐城七十二，指挥楚汉如旋蓬。
狂客落魄尚如此，何况壮士当群雄！
我欲攀龙见明主，雷公砰訇震天鼓。
帝旁投壶多玉女，三时大笑开电光，倏烁晦冥起风雨。
阊阖九门不可通，以额扣关阍者怒。
白日不照我精诚，杞国无事忧天倾。
猰貐磨牙竞人肉，驺虞不折生草茎。
手接飞猱搏雕虎，侧足焦原未言苦。
智者可卷愚者豪，世人见我轻鸿毛。
力排南山三壮士，齐相杀之费二桃。
吴楚弄兵无剧孟，亚夫咍尔为徒劳。
梁甫吟，声正悲。
张公两龙剑，神物合有时。
风云感会起屠钓，大人臲屼当安之。


《长相思》  [唐]白居易
九月西风兴，月冷露华凝。
思君秋夜长，一夜魂九升。
二月东风来，草拆花心开。
思君春日迟，一日肠九回。
妾住洛桥北，君住洛桥南。
十五即相识，今年二十三。
有如女萝草，生在松之侧。
蔓短枝苦高，萦回上不得。
人言人有愿，愿至天必成。
愿作远方兽，步步比肩行。
愿作深山木，枝枝连理生。


《如梦令·元旦》  [现代]毛泽东
宁化、清流、归化，路隘林深苔滑。
今日向何方，直指武夷山下。
山下山下，风展红旗如画。


《红楼梦十二曲——终身误》  [清]曹雪芹
都道是金玉良缘，俺只念木石前盟。
空对着山中高士晶莹雪，终不忘世外仙姝寂寞林。
叹人间美中不足今方信。
纵然是齐眉举案，到底意难平。


《苏幕遮·燎沉香》  [宋]周邦彦
燎沈香，消溽暑。
鸟雀呼晴，侵晓窥檐语。
叶上初阳干宿雨，水面清圆，一一风荷举。
故乡遥，何日去？家住吴门，久作长安旅。
五月渔郎相忆否？小楫轻舟，梦入芙蓉浦。


《鹧鸪天·寒日萧萧上锁窗》  [宋]李清照
寒日萧萧上琐窗，梧桐应恨夜来霜。
酒阑更喜团茶苦，梦断偏宜瑞脑香。
秋已尽，日犹长，仲宣怀远更凄凉。
不如随分尊前醉，莫负东篱菊蕊黄。


《浣溪沙·小院闲窗春已深》  [宋]李清照
小院闲窗春已深，重帘未卷影沉沉。
倚楼无语理瑶琴。
远岫出云催薄暮，细风吹雨弄轻阴。
梨花欲谢恐难禁。


《老将行》  [唐]王维
少年十五二十时，步行夺得胡马骑。
射杀中山白额虎，肯数邺下黄须儿。
一身转战三千里，一剑曾当百万师。
汉兵奋迅如霹雳，虏骑崩腾畏蒺藜。
卫青不败由天幸，李广无功缘数奇。
自从弃置便衰朽，世事蹉跎成白首。
昔时飞箭无全目，今日垂杨生左肘。
路旁时卖故侯瓜，门前学种先生柳。
苍茫古木连穷巷，寥落寒山对虚牖。
誓令疏勒出飞泉，不似颍川空使酒。
贺兰山下阵如云，羽檄交驰日夕闻。
节使三河募年少，诏书五道出将军。
试拂铁衣如雪色，聊持宝剑动星文。
愿得燕弓射天将，耻令越甲鸣吴军。
莫嫌旧日云中守，犹堪一战取功勋。


《再游玄都观》  [唐]刘禹锡
百亩庭中半是苔，桃花净尽菜花开。
种桃道士归何处，前度刘郎今又来。


《捣练子令·深院静》  [唐]李煜
深院静，小庭空，断续寒砧断续风。
无奈夜长人不寐，数声和月到帘栊。


《古从军行》  [唐]李颀
白日登山望烽火，黄昏饮马傍交河。
行人刁斗风沙暗，公主琵琶幽怨多。
野营万里无城郭，雨雪纷纷连大漠。
胡雁哀鸣夜夜飞，胡儿眼泪双双落。
闻道玉门犹被遮，应将性命逐轻车。
年年战骨埋荒处，空见蒲桃入汉家。


《春宫怨》  [唐]杜荀鹤
早被婵娟误，欲妆临镜慵。
承恩不在貌，教妾若为容。
风暖鸟声碎，日高花影重。
年年越溪女，相忆采芙蓉。


《前出塞九首》  [唐]杜甫
其一戚戚去故里，悠悠赴交河。
公家有程期，亡命婴祸罗。
君已富土境，开边一何多。
弃绝父母恩，吞声行负戈。
其二出门日已远，不受徒旅欺。
骨肉恩岂断，男儿死无时。
走马脱辔头，手中挑青丝。
捷下万仞冈，俯身试搴旗。
其三磨刀呜咽水，水赤刃伤手。
欲轻肠断声，心绪乱已久。
丈夫誓许国，愤惋复何有！
功名图麒麟，战骨当速朽。
其四送徒既有长，远戍亦有身。
生死向前去，不劳吏怒嗔。
路逢相识人，附书与六亲。
哀哉两决绝，不复同苦辛。
其五迢迢万里余，领我赴三军。
军中异苦乐，主将宁尽闻。
隔河见胡骑，倏忽数百群。
我始为奴仆，几时树功勋。
其六挽弓当挽强，用箭当用长。
射人先射马，擒贼先擒王。
杀人亦有限，列国自有疆。
苟能制侵陵，岂在多杀伤！
其七驱马天雨雪，军行入高山。
径危抱寒石，指落层冰间。
已去汉月远，何时筑城还。
浮云暮南征，可望不可攀。
其八单于寇我垒，百里风尘昏。
雄剑四五动，彼军为我奔。
掳其名王归，系颈授辕门。
潜身备行列，一胜何足论。
其九从军十年余，能无分寸功。
众人贵苟得，欲语羞雷同。
中原有斗争，况在狄与戎。
丈夫四方志，安可辞固穷。


《车遥遥篇》  [魏晋]傅玄
车遥遥兮马洋洋，追思君兮不可忘。
君安游兮西入秦，愿为影兮随君身。
君在阴兮影不见，君依光兮妾所愿。


《凯风》  [先秦]诗经
凯风自南，吹彼棘心。
棘心夭夭，母氏劬劳。
凯风自南，吹彼棘薪。
母氏圣善，我无令人。
爰有寒泉？在浚之下。
有子七人，母氏劳苦。
睍睆黄鸟，载好其音。
有子七人，莫慰母心。


《秋风引》  [唐]刘禹锡
何处秋风至？萧萧送雁群。
朝来入庭树，孤客最先闻。


《秋词》  [唐]刘禹锡
山明水净夜来霜，数树深红出浅黄．
试上高楼清入骨，岂如春色嗾人狂．


《潍县署中画竹呈年伯包大中丞括》  [清]郑燮
衙斋卧听萧萧竹，疑是民间疾苦声；
些小吾曹州县吏，一枝一叶总关情。


《将母》  [宋]王安石
将母邗沟上，留家白紵阴。
月明闻杜宇，南北总关心。


《独觉》  [宋]苏轼
瘴雾三年恬不怪，反畏北风生体疥。
朝来缩颈似寒鸦，焰火生薪聊一快。
红波翻屋春风起，先生默坐春风里。
浮空眼缬散云霞，无数心花发桃李。
悠然独觉午窗明，欲觉犹闻醉鼾声。
回首向来萧瑟处，也无风雨也无晴。


《和董传留别》  [宋]苏轼
粗缯大布裹生涯，腹有诗书气自华。
厌伴老儒烹瓠叶，强随举子踏槐花。
囊空不办寻春马，眼乱行看择婿车。
得意犹堪夸世俗，诏黄新湿字如鸦。


《小松》  [唐]杜荀鹤
自小刺头深草里，而今渐觉出蓬蒿。
时人不识凌云木，直待凌云始道高。


《劝学》  [唐]孟郊
击石乃有火，不击元无烟。
人学始知道，不学非自然。
万事须己运，他得非我贤。
青春须早为，岂能长少年。


《梅花引 荆溪阻雪》  [宋]蒋捷
白鸥问我泊孤舟，是身留，是心留？
心若留时，何事锁眉头？
风拍小帘灯晕舞，对闲影，冷清清，忆旧游。
旧游旧游今在否？花外楼，柳下舟。
梦也梦也，梦不到，寒水空流。
漠漠黄云，湿透木棉裘。
都道无人愁似我，今夜雪，有梅花，似我愁。


《江城子·前瞻马耳九仙山》  [宋]苏轼
前瞻马耳九仙山。
碧连天。
晚云间。
城上高台，真个是超然。
莫使匆匆云雨散，今夜里，月婵娟。
小溪鸥鹭静联拳。
去翩翩。
点轻烟。
人事凄凉，回首便他年。
莫忘使君歌笑处，垂柳下，矮槐前。


《兰溪棹歌》  [唐]戴叔伦
凉月如眉挂柳湾，越中山色镜中看。
兰溪三日桃花雨，半夜鲤鱼来上滩。


《无家别》  [唐]杜甫
寂寞天宝后，园庐但蒿藜。
我里百馀家，世乱各东西。
存者无消息，死者为尘泥。
贱子因阵败，归来寻旧蹊。
人行见空巷，日瘦气惨凄。
但对狐与狸，竖毛怒我啼。
四邻何所有，一二老寡妻。
宿鸟恋本枝，安辞且穷栖。
方春独荷锄，日暮还灌畦。
县吏知我至，召令习鼓鞞。
虽从本州役，内顾无所携。
近行止一身，远去终转迷。
家乡既荡尽，远近理亦齐。
永痛长病母，五年委沟谿。
生我不得力，终身两酸嘶。
人生无家别，何以为烝黎。


《田园乐七首》  [唐]王维
厌见千门万户，经过北里南邻。
官府鸣珂有底，崆峒散发何人。
再见封侯万户，立谈赐璧一双。
讵胜耦耕南亩，何如高卧东窗。
采菱渡头风急，策杖林西日斜。
杏树坛边渔父，桃花源里人家。
萋萋春草秋绿，落落长松夏寒。
牛羊自归村巷，童稚不识衣冠。
山下孤烟远村，天边独树高原。
一瓢颜回陋巷，五柳先生对门。
桃红复含宿雨，柳绿更带朝烟。
花落家童未扫，莺啼山客犹眠。
酌酒会临泉水，抱琴好倚长松。
南园露葵朝折，东谷黄粱夜舂。


《北征》  [唐]杜甫
皇帝二载秋，闰八月初吉。
杜子将北征，苍茫问家室。
维时遭艰虞，朝野少暇日。
顾惭恩私被，诏许归蓬荜。
拜辞诣阙下，怵惕久未出。
虽乏谏诤姿，恐君有遗失。
君诚中兴主，经纬固密勿。
东胡反未已，臣甫愤所切。
挥涕恋行在，道途犹恍惚。
乾坤含疮痍，忧虞何时毕。
靡靡逾阡陌，人烟眇萧瑟。
所遇多被伤，呻吟更流血。
回首凤翔县，旌旗晚明灭。
前登寒山重，屡得饮马窟。
邠郊入地底，泾水中荡潏。
猛虎立我前，苍崖吼时裂。
菊垂今秋花，石戴古车辙。
青云动高兴，幽事亦可悦。
山果多琐细，罗生杂橡栗。
或红如丹砂，或黑如点漆。
雨露之所濡，甘苦齐结实。
缅思桃源内，益叹身世拙。
坡陀望鄜畤，岩谷互出没。
我行已水滨，我仆犹木末。
鸱鸟鸣黄桑，野鼠拱乱穴。
夜深经战场，寒月照白骨。
潼关百万师，往者散何卒。
遂令半秦民，残害为异物。
况我堕胡尘，及归尽华发。
经年至茅屋，妻子衣百结。
恸哭松声回，悲泉共幽咽。
平生所娇儿，颜色白胜雪。
见耶背面啼，垢腻脚不袜。
床前两小女，补绽才过膝。
海图坼波涛，旧绣移曲折。
天吴及紫凤，颠倒在裋褐。
老夫情怀恶，呕泄卧数日。
那无囊中帛，救汝寒凛栗。
粉黛亦解苞，衾裯稍罗列。
瘦妻面复光，痴女头自栉。
学母无不为，晓妆随手抹。
移时施朱铅，狼藉画眉阔。
生还对童稚，似欲忘饥渴。
问事竞挽须，谁能即嗔喝。
翻思在贼愁，甘受杂乱聒。
新归且慰意，生理焉能说。
至尊尚蒙尘，几日休练卒。
仰观天色改，坐觉祆气豁。
阴风西北来，惨澹随回鹘。
其王愿助顺，其俗善驰突。
送兵五千人，驱马一万匹。
此辈少为贵，四方服勇决。
所用皆鹰腾，破敌过箭疾。
圣心颇虚伫，时议气欲夺。
伊洛指掌收，西京不足拔。
官军请深入，蓄锐何俱发。
此举开青徐，旋瞻略恒碣。
昊天积霜露，正气有肃杀。
祸转亡胡岁，势成擒胡月。
胡命其能久，皇纲未宜绝。
忆昨狼狈初，事与古先别。
奸臣竟菹醢，同恶随荡析。
不闻夏殷衰，中自诛褒妲。
周汉获再兴，宣光果明哲。
桓桓陈将军，仗钺奋忠烈。
微尔人尽非，于今国犹活。
凄凉大同殿，寂寞白兽闼。
都人望翠华，佳气向金阙。
园陵固有神，扫洒数不缺。
煌煌太宗业，树立甚宏达。


《金乡送韦八之西京》  [唐]李白
客自长安来，还归长安去。
狂风吹我心，西挂咸阳树。
此情不可道，此别何时遇。
望望不见君，连山起烟雾。


《悲歌行》  [唐]李白
悲来乎，悲来乎。
主人有酒且莫斟，听我一曲悲来吟。
悲来不吟还不笑，天下无人知我心。
君有数斗酒，我有三尺琴。
琴鸣酒乐两相得，一杯不啻千钧金。
悲来乎，悲来乎。
天虽长，地虽久，金玉满堂应不守。
富贵百年能几何，死生一度人皆有。
孤猿坐啼坟上月，且须一尽杯中酒。
悲来乎，悲来乎。
凤凰不至河无图，微子去之箕子奴。
汉帝不忆李将军，楚王放却屈大夫。
悲来乎，悲来乎。
秦家李斯早追悔，虚名拨向身之外。
范子何曾爱五湖，功成名遂身自退。
剑是一夫用，书能知姓名。
惠施不肯干万乘，卜式未必穷一经。
还须黑头取方伯，莫谩白首为儒生。


《金陵城西楼月下吟》  [唐]李白
金陵夜寂凉风发，独上高楼望吴越。
白云映水摇空城，白露垂珠滴秋月。
月下沉吟久不归，古来相接眼中稀。
解道澄江净如练，令人长忆谢玄晖。


《效陶潜体诗十六首》  [唐]白居易
不动者厚地，不息者高天。
无穷者日月，长在者山川。
松柏与龟鹤，其寿皆千年。
嗟嗟群物中，而人独不然。
早出向朝市，暮已归下泉。
形质及寿命，危脆若浮烟。
尧舜与周孔，古来称圣贤。
借问今何在，一去亦不还。
我无不死药，兀兀随化迁。
所未定知者，修短迟速间。
幸及身健日，当歌一樽前。
何必待人劝，持此自为欢。
翳翳窬月阴，沉沉连日雨。
开帘望天色，黄云暗如土。
行潦毁我墉，疾风坏我宇。
蓬莠生庭院，泥涂失场圃。
村深绝宾客，窗晦无俦侣。
尽日不下床，跳蛙时入户。
出门无所往，入室还独处。
不以酒自娱，块然与谁语。
朝饮一杯酒，冥心合元化。
兀然无所思，日高尚闲卧。
暮读一卷书，会意如嘉话。
欣然有所遇，夜深犹独坐。
又得琴上趣，安弦有余暇。
复多诗中狂，下笔不能罢。
唯兹三四事，持用度昼夜。
所以阴雨中，经旬不出舍。
始悟独往人，心安时亦过。
东家采桑妇，雨来苦愁悲。
蔟蚕北堂前，雨冷不成丝。
西家荷锄叟，雨来亦怨咨。
种豆南山下，雨多落为萁。
而我独何幸，酝酒本无期。
及此多雨日，正遇新熟时。
开瓶泻樽中，玉液黄金脂。
持玩已可悦，欢尝有余滋。
一酌发好容，再酌开愁眉。
连延四五酌，酣畅入四肢。
忽然遗我物，谁复分是非。
是时连夕雨，酩酊无所知。
人心苦颠倒，反为忧者嗤。
朝亦独醉歌，暮亦独醉睡。
未尽一壶酒，已成三独醉。
勿嫌饮太少，且喜欢易致。
一杯复两杯，多不过三四。
便得心中适，尽忘身外事。
更复强一杯，陶然遗万累。
一饮一石者，徒以多为贵。
及其酩酊时，与我亦无异。
笑谢多饮者，酒钱徒自费。
天秋无片云，地静无纤尘。
团团新晴月，林外生白轮。
忆昨阴霖天，连连三四旬。
赖逢家酝熟，不觉过朝昏。
私言雨霁后，可以罢余樽。
及对新月色，不醉亦愁人。
床头残酒榼，欲尽味弥淳。
携置南檐下，举酌自殷勤。
清光入杯杓，白露生衣巾。
乃知阴与晴，安可无此君。
我有乐府诗，成来人未闻。
今宵醉有兴，狂咏惊四邻。
独赏犹复尔，何况有交亲。
中秋三五夜，明月在前轩。
临觞忽不饮，忆我平生欢。
我有同心人，邈邈崔与钱。
我有忘形友，迢迢李与元。
或飞青云上，或落江湖间。
与我不相见，于今四五年。
我无缩地术，君非驭风仙。
安得明月下，四人来晤言。
良夜信难得，佳期杳无缘。
明月又不驻，渐下西南天。
岂无他时会，惜此清景前。
家酝饮已尽，村中无酒贳。
坐愁今夜醒，其奈秋怀何。
有客忽叩门，言语一何佳。
云是南村叟，挈榼来相过。
且喜樽不燥，安问少与多。
重阳虽已过，篱菊有残花。
欢来苦昼短，不觉夕阳斜。
老人勿遽起，且待新月华。
客去有余趣，竟夕独酣歌。
原生衣百结，颜子食一箪。
欢然乐其志，有以忘饥寒。
今我何人哉，德不及先贤。
衣食幸相属，胡为不自安。
况兹清渭曲，居处安且闲。
榆柳百余树，茅茨十数间。
寒负檐下日，热濯涧底泉。
日出犹未起，日入已复眠。
西风满村巷，清凉八月天。
但有鸡犬声，不闻车马喧。
时倾一樽酒，坐望东南山。
稚侄初学步，牵衣戏我前。
即此自可乐，庶几颜与原。
湛湛樽中酒，有功不自伐。
不伐人不知，我今代其说。
良将临大敌，前驱千万卒。
一箪投河饮，赴死心如一。
壮士磨匕首，勇愤气咆(口勃)。
一酣忘报雠，四体如无骨。
东海杀孝妇，天旱窬年月。
一酌酹其魂，通宵雨不歇。
咸阳秦狱气，冤痛结为物。
千岁不肯散，一沃亦销失。
况兹儿女恨，及彼幽忧疾。
快饮无不消，如霜得春日。
方知曲糵灵，万物无与匹。
烟霞隔悬圃，风波限瀛州。
我岂不欲往，大海路阻修。
神仙但闻说，灵药不可求。
长生无得者，举世如蜉蝣。
逝者不重回，存者难久留。
踟蹰未死间，何苦怀百忧。
念此忽内热，坐看成白头。
举杯还独饮，顾影自献酬。
心与口相约，未醉勿言休。
今朝不尽醉，知有明朝不？
不见郭门外，累累坟与丘。
月明愁杀人，黄蒿风飕飕。
死者若有知，悔不秉烛游。
吾闻浔阳郡，昔有陶徵君。
爱酒布爱名，忧醒不忧贫。
尝为彭泽令，在官才八旬。
啾然忽不乐，挂印著公门。
口吟归去来，头戴漉酒巾。
人吏留不得，直入故山云。
归来五柳下，还以酒养真。
人间荣与利，摆落如泥尘。
先生去已久，纸墨有遗文。
篇篇劝我饮，此外无所云。
我从老大来，窃慕其为人。
其他不可及，且效醉昏昏。
楚王疑忠臣，江南放屈平。
晋朝轻高士，林下弃刘伶。
一人常独醉，一人常独醒。
醒者多苦志，醉者多欢情。
欢情信独善，苦志竟何成。
兀傲瓮间卧，憔悴泽畔行。
彼忧而此乐，道理甚分明。
愿君且饮酒，勿思身后名。
有一燕赵士，言貌甚奇瑰。
日日酒家去，脱衣典数杯。
问君何落拓，云仆生草莱。
地寒命且薄，徒抱王佐才。
岂无济时策，君门乏良媒。
三献寝不报，迟迟空手回。
亦有同门生，先升青云梯。
贵贱交道绝，朱门叩不开。
及归种禾黍，三岁旱为灾。
入山烧黄白，一旦化为灰。
磋跎五十余，生世苦不谐。
处处去不得，却归酒中来。
南巷有贵人，高盖驷马车。
我问何所苦，四十垂白须。
答云君不知，位重多忧虞。
北里有寒士，瓮牖绳为枢。
出扶桑枣杖，入卧蜗牛庐。
散贱无忧患，心安体亦舒。
东邻有富翁，藏货遍五都。
东京收粟帛，西市鬻金珠。
朝营暮计算，昼夜不安居。
西舍有贫者，匹妇配匹夫。
布裙行赁舂，短褐坐佣书。
以此求口食，一饱欣有余。
贵贱与贫富，高下虽有殊。
忧乐与利害，彼此不相窬。
是以达人观，万化同一途。
但未知生死，胜负两何如。
迟疑未知间，且以酒为娱。
济水澄而洁，河水浑而黄。
交流列四渎，清浊不相伤。
太公战牧野，伯夷饿首阳。
同时号贤圣，进退不相妨。
谓天不爱民，胡为生稻粱。
谓天果爱民，胡为生豺狼。
谓神福善人，孔圣竟栖遑。
谓神祸淫人，暴秦终霸王。
颜回与黄宪，何辜早夭亡。
蝮蛇与鸩鸟，何得寿延长。
物理不可测，神道亦难量。
举头仰问天，天色但苍苍。
唯当多种黍，日醉手中觞。


《苦昼短》  [唐]李贺
飞光飞光，劝尔一杯酒。
吾不识青天高，黄地厚。
唯见月寒日暖，来煎人寿。
食熊则肥，食蛙则瘦。
神君何在，太一安有？
天东有若木，下置衔烛龙。
吾将斩龙足，嚼龙肉，
使之朝不得回，夜不得伏。
自然老者不死，少者不哭。
何为服黄金，吞白玉？
谁似任公子，云中骑碧驴？
刘彻茂陵多滞骨，嬴政梓棺费鲍鱼。


《赞林黛玉》  [清]曹雪芹
两弯似蹙非蹙肙烟眉，一双似喜非喜含露目。
态生两靥之愁，娇袭一身之病。
泪光点点，娇喘微微。
娴静时如姣花照水，行动处似弱柳扶风。
心较比干多一窍，病如西子胜三分。


《唐多令·惜别》  [宋]吴文英
何处合成愁？离人心上秋。
纵芭蕉、不雨也飕飕。
都道晚凉天气好，有明月，怕登楼。
年事梦中休，花空烟水流。
燕辞归，客尚淹留。
垂柳不萦裙带住，漫长是、系行舟。


《相见欢·金陵城上西楼》  [宋]朱敦儒
金陵城上西楼，倚清秋。
万里夕阳垂地大江流。
中原乱，簪缨散，几时收？
试倩悲风吹泪过扬州。


《女冠子·昨夜夜半》  [唐]韦庄
昨夜夜半，枕上分明梦见，语多时。
依旧桃花面，频低柳叶眉。
半羞还半喜，欲去又依依。
觉来知是梦，不胜悲。


《落花》  [唐]李商隐
高阁客竟去，小园花乱飞。
参差连曲陌，迢递送斜晖。
肠断未忍扫，眼穿仍欲归。
芳心向春尽，所得是沾衣。


《风雨》  [唐]李商隐
凄凉宝剑篇，羁泊欲穷年。
黄叶仍风雨，青楼自管弦。
新知遭薄俗，旧好隔良缘。
心断新丰酒，销愁斗几千。


《远别离》  [唐]李白
远别离，古有皇英之二女，
乃在洞庭之南，潇湘之浦。
海水直下万里深，谁人不言此离苦。
日惨惨兮云冥冥，猩猩啼烟兮鬼啸雨。
我纵言之将何补，皇穹窃恐不照余之忠诚。
雷凭凭兮欲吼怒，尧舜当之亦禅禹。
君失臣兮龙为鱼，权归臣兮鼠变虎。
或言尧幽囚，舜野死，
九疑联绵皆相似，重瞳孤坟竟何是。
帝子泣兮绿云间，随风波兮去无还。
恸哭兮远望，见苍梧之深山。
苍梧山崩湘水绝，竹上之泪乃可灭。


《送别得书字》  [唐]李白
水色南天远，舟行若在虚。
迁人发佳兴，吾子访闲居。
日落看归鸟，潭澄羡跃鱼。
圣朝思贾谊，应降紫泥书。


《清平乐·禁闱秋夜》  [唐]李白
禁闱秋夜，月探金窗罅。
玉帐鸳鸯喷兰麝，时落银灯香灺。
女伴莫话孤眠，六宫罗绮三千。
一笑皆生百媚，宸衷教在谁边？


《乌夜啼》  [唐]李白
黄云城边乌欲栖，归飞哑哑枝上啼。
机中织锦秦川女，碧纱如烟隔窗语。
停梭怅然忆远人，独宿孤房泪如雨。


《听颖师弹琴》  [唐]韩愈
昵昵儿女语，恩怨相尔汝。
划然变轩昂，勇士赴敌场。
浮云柳絮无根蒂，天地阔远随飞扬。
喧啾百鸟群，忽见孤凤凰。
跻攀分寸不可上，失势一落千丈强。
嗟余有两耳，未省听丝篁。
自闻颖师弹，起坐在一旁。
推手遽止之，湿衣泪滂滂。
颖乎尔诚能，无以冰炭置我肠。


《月出》  [先秦]诗经
月出皎兮。佼人僚兮。舒窈纠兮。劳心悄兮。
月出皓兮。佼人懰兮。舒忧受兮。劳心慅兮。
月出照兮。佼人燎兮。舒夭绍兮。劳心惨兮。


《四月》  [先秦]诗经
四月维夏，六月徂暑。
先祖匪人，胡宁忍予？
秋日凄凄，百卉具腓。
乱离瘼矣，爰其适归？
冬日烈烈，飘风发发。
民莫不谷，我独何害？
山有嘉卉，侯栗侯梅。
废为残贼，莫知其尤！
相彼泉水，载清载浊。
我日构祸，曷云能谷？
滔滔江汉，南国之纪。
尽瘁以仕，宁莫我有？
匪鹑匪鸢，翰飞戾天。
匪鳣匪鲔，潜逃于渊。
山有蕨薇，隰有杞桋。
君子作歌，维以告哀。


《淇奥》  [先秦]诗经
瞻彼淇奥，绿竹猗猗。
有匪君子，如切如磋，如琢如磨。
瑟兮僩兮，赫兮咺兮。
有匪君子，终不可谖兮。
瞻彼淇奥，绿竹青青。
有匪君子，充耳琇莹，会弁如星。
瑟兮僩兮，赫兮咺兮。
有匪君子，终不可谖兮。
瞻彼淇奥，绿竹如箦。
有匪君子，如金如锡，如圭如璧。
宽兮绰兮，猗重较兮。
善戏谑兮，不为虐兮。


《渔家傲·雪里已知春信至》  [宋]李清照
雪里已知春信至，寒梅点缀琼枝腻。
香脸半开娇旖旎，当庭际，玉人浴出新妆洗。
造化可能偏有意，故教明月玲珑地。
共赏金尊沈绿蚁，莫辞醉，此花不与群花比。


《寓意》  [宋]晏殊
油壁香车不再逢，峡云无迹任西东。
梨花院落溶溶月，柳絮池塘淡淡风。
几日寂寥伤酒后，一番萧索禁烟中。
鱼书欲寄何由达，水远山长处处同。


《霜月》  [唐]李商隐
初闻征雁已无蝉，百尺楼台水接天。
青女素娥俱耐冷，月中霜里斗婵娟。


《鲁山山行》  [宋]梅尧臣
适与野情惬，千山高复低。
好峰随处改，幽径独行迷。
霜落熊升树，林空鹿饮溪。
人家在何许，云外一声鸡。


《宿王昌龄隐居》  [唐]常建
清溪深不测，隐处唯孤云。
松际露微月，清光犹为君。
茅亭宿花影，药院滋苔纹。
余亦谢时去，西山鸾鹤群。


《七律·有所思》  [现代]毛泽东
正是神都有事时，又来南国踏芳枝。
青松怒向苍天发，败叶纷随碧水驰。
一阵风雷惊世界，满街红绿走旌旗。
凭阑静听瀟瀟雨，故国人民有所思。


《七律·冬云》  [现代]毛泽东
雪压冬云白絮飞，万花纷谢一时稀。
高天滚滚寒流急，大地微微暖气吹。
独有英雄驱虎豹，更无豪杰怕熊罴。
梅花欢喜漫天雪，冻死苍蝇未足奇。


《送前缑氏韦明府南游》  [唐]许浑
酒阑横剑歌，日暮望关河。
道直去官早，家贫为客多。
山昏函谷雨，木落洞庭波。
莫尽远游兴，故园荒薜萝。


《七夕》  [唐]白居易
烟霄微月澹长空，银汉秋期万古同。
几许欢情与离恨，年年并在此宵中。


《满江红·老子当年》  [宋]辛弃疾
老子当年，饱经惯、花期酒约。
行乐处，轻裘缓带，绣鞍金络。
明月楼台箫鼓夜，梨花院落秋千索。
共何人、对饮五三钟，颜如玉。
嗟往事，空萧索。
怀新恨，又飘泊。
但年来何待，许多幽独。
海水连天凝望远，山风吹雨征衫薄。
向此际、羸马独骎骎，情怀恶。


《鹧鸪天·壮岁旌旗拥万夫》  [宋]辛弃疾
壮岁旌旗拥万夫。
锦襜突骑渡江初。
燕兵夜娖银胡?，汉箭朝飞金仆姑。
追往事，叹今吾。
春风不染白髭须。
都将万字平戎策，换得东家种树书。


《苏幕遮·燎沈香》  [宋]周邦彦
燎沉香，消溽暑。
鸟雀呼晴，侵晓窥檐语。
叶上初阳干宿雨，水面清圆，一一风荷举。
故乡遥，何日去。
家住吴门，久作长安旅。
五月渔郎相忆否。
小楫轻舟，梦入芙蓉浦。


《西江月·梅花》  [宋]苏轼
玉骨那愁瘴雾，冰姿自有仙风。
海仙时遣探芳丛。
倒挂绿毛么凤。
(么同：幺)素面翻嫌粉涴，洗妆不褪唇红。
高情已逐晓云空。
不与梨花同梦。


《渔家傲·四月园林春去後》  [宋]欧阳修
四月园林春去後。
深深密幄阴初茂。
折得花枝犹在手。
香满袖。
叶间梅子青如豆。
风雨时时添气候。
成行新笋霜筠厚。
题就送春诗几首。
聊对酒。
樱桃色照银盘溜。


《短歌行》  [唐]王建
人初生，日初出。上山迟，下山疾。
百年三万六千朝，夜里分将强半日。
有歌有舞须早为，昨日健于今日时。
人家见生男女好，不知男女催人老。
短歌行，无乐声。


《怨情》  [唐]李白
新人如花虽可宠，故人似玉由来重。
花性飘扬不自持，玉心皎洁终不移。
故人昔新今尚故，还见新人有故时。
请看陈后黄金屋，寂寂珠帘生网丝。


《在狱咏蝉》  [唐]骆宾王
西陆蝉声唱，南冠客思侵。
那堪玄鬓影，来对白头吟。
露重飞难进，风多响易沉。
无人信高洁，谁为表予心。


《登太白峰》  [唐]李白
西上太白峰，夕阳穷登攀。
太白与我语，为我开天关。
愿乘泠风去，直出浮云间。
举手可近月，前行若无山。
一别武功去，何时复更还？。


《梁园吟》  [唐]李白
我浮黄云去京阙，挂席欲进波连山。
天长水阔厌远涉，访古始及平台间。
平台为客忧思多，对酒遂作梁园歌。
却忆蓬池阮公咏，因吟渌水扬洪波。
洪波浩荡迷旧国，路远西归安可得。
人生达命岂暇愁，且饮美酒登高楼。
平头奴子摇大扇，五月不热疑清秋。
玉盘杨梅为君设，吴盐如花皎白雪。
持盐把酒但饮之，莫学夷齐事高洁。
昔人豪贵信陵君，今人耕种信陵坟。
荒城虚照碧山月，古木尽入苍梧云。
梁王宫阙今安在，枚马先归不相待。
舞影歌声散绿池，空馀汴水东流海。
沉吟此事泪满衣，黄金买醉未能归。
连呼五白行六博，分曹赌酒酣驰辉。
歌且谣，意方远。
东山高卧时起来，欲济苍生未应晚。


《贺新郎·把酒长亭说》  [宋]辛弃疾
把酒长亭说。
看渊明、风流酷似，卧龙诸葛。
何处飞来林间鹊？蹙踏松梢残雪。
要破帽、多添华发。
剩水残山无态度，被疏梅、料理成风月。
两三雁，也萧瑟。
佳人重约还轻别。
怅清江、天寒不渡，水深冰合。
路断车轮生四角，此地行人销骨。
问谁使、君来愁绝？
铸就而今相思错，料当初、费尽人间铁。
长夜笛，莫吹裂！。


《蝶恋花·从汀州向长沙》  [现代]毛泽东
六月天兵征腐恶，万丈长缨要把鲲鹏缚。
赣水那边红一角，偏师借重黄公略。
百万工农齐踊跃，席卷江西直捣湘和鄂。
国际悲歌歌一曲，狂飙为我从天落。


《别老母》  [清]黄景仁
搴帷拜母河梁去，白发愁看泪眼枯。
惨惨柴门风雪夜，此时有子不如无。


《桃花行》  [清]曹雪芹
桃花帘外东风软，桃花帘内晨妆懒：
帘外桃花帘内人，人与桃花隔不远；
东风有意揭帘栊，花欲窥人帘不卷。
桃花帘外开仍旧，帘中人比桃花瘦；
花解怜人花也愁，隔帘消息风吹透。
风透湘帘花满庭，庭前春色倍伤情：
闲苔院落门空掩，斜日栏杆人自凭。
凭栏人向东风泣，茜裙偷傍桃花立；
桃花桃叶乱纷纷，花绽新红叶凝碧。
雾裹烟封一万株，烘楼照壁红模糊。
天机烧破鸳鸯锦，春酣欲醒移珊枕。
侍女金盆进水来，香泉影蘸胭脂冷；
胭脂鲜艳何相类，花之颜色人之泪。
若将人泪比桃花，泪自长流花自媚；
泪眼观花泪易干，泪干春尽花憔悴。
憔悴花遮憔悴人，花飞人倦易黄昏；
一声杜宇春归尽，寂寞帘栊空月痕！


《中吕·朝天子》  [明]王磐
喇叭，唢呐，曲儿小，腔儿大。
官船来往乱如麻，全仗你抬身价。
军听了军愁，民听了民怕，那里去辨什么真共假？
眼见的吹翻了这家，吹伤了那家，只吹的水尽鹅飞罢。


《鹧鸪天·欲上高楼去避愁》  [宋]辛弃疾
欲上高楼去避愁，愁还随我上高楼。
经行几处江山改，多少亲朋尽白头！
归休去，去归休，不成人总要封侯。
浮云出处元无定，得似浮云也自由。


《疏影·苔枝缀玉》  [宋]姜夔
苔枝缀玉。
有翠禽小小。
枝上同宿。
客里相逢，篱角黄昏，无言自倚修竹。
照君不惯胡沙远，但暗忆、江南江北。
想佩环、月夜归来，化作此花幽独。
犹记深营旧事，那人正睡里，飞近蛾绿。
莫似春风，不管盈盈，早与安排金屋。
还教一片随波去，又却怨、玉龙哀曲。
等恁时、重觅幽香，已入小窗横幅。


《清平乐·金风细细》  [宋]晏殊
金风细细，叶叶梧桐坠。
绿酒初尝人易醉，一枕小窗浓睡。
紫薇朱槿花残，斜阳却照阑干。
双燕欲归时节，银屏昨夜微寒。


《贺新郎·乳燕飞华屋》  [宋]苏轼
乳燕飞华屋。
悄无人、桐阴转午，晚凉新浴。
手弄生绡白团扇，扇手一时似玉。
渐困倚、孤眠清熟。
帘外谁来推绣户，枉教人、梦断瑶台曲。
又却是，风敲竹。
石榴半吐红巾蹙。
待浮花浪蕊都尽，伴君幽独。
秾艳一枝细看取，芳心千重似束。
又恐被、秋风惊绿。
若待得君来向此，花前对酒不忍触。
共粉泪，两簌簌。


《采桑子·群芳过后西湖好》  [宋]欧阳修
群芳过后西湖好，狼藉残红，
飞絮濛濛，垂柳阑干尽日风。
笙歌散尽游人去，始觉春空。
垂下帘栊，双燕归来细雨中。


《渔父·一棹春风一叶舟》  [唐]李煜
一棹春风一叶舟，一纶茧缕一轻钩。
花满渚，酒满瓯，万顷波中得自由。


《浪淘沙·往事只堪哀》  [唐]李煜
往事只堪哀，对景难排。
秋风庭院藓侵阶。
一任珠帘闲不卷，终日谁来？
金锁已沉埋，壮气蒿莱。
晚凉天净月华开。
相得玉楼瑶殿影，空照秦淮。


《谒金门·风乍起》  [唐]冯延巳
风乍起，吹绉一池春水。
闲引鸳鸯香径里，手挼红杏蕊。
斗鸭阑干独倚，碧玉搔头斜坠。
终日望君君不至，举头闻鹊喜。


《除夜有怀》  [唐]崔涂
迢递三巴路，羁危万里身。
乱山残雪夜，孤烛异乡春。
渐与骨肉远，转于僮仆亲。
那堪正漂泊，明日岁华新。


《轮台歌奉送封大夫出师西征》  [唐]岑参
轮台城头夜吹角，轮台城北旄头落。
羽书昨夜过渠黎，单于已在金山西。
戍楼西望烟尘黑，汉兵屯在轮台北。
上将拥旄西出征，平明吹笛大军行。
四边伐鼓雪海涌，三军大呼阴山动。
虏塞兵气连云屯，战场白骨缠草根。
剑河风急雪片阔，沙口石冻马蹄脱。
亚相勤王甘苦辛，誓将报主静边尘。
古来青史谁不见，今见功名胜古人。


《秋风辞》  [汉]刘彻
秋风起兮白云飞，草木黄落兮雁南归。
兰有秀兮菊有芳，怀佳人兮不能忘。
泛楼船兮济汾河，横中流兮扬素波。
箫鼓鸣兮发棹歌，欢乐极兮哀情多。
少壮几时兮奈老何！。


《君子于役》  [先秦]诗经
君子于役，不知其期，曷至哉？
鸡栖于埘，日之夕矣，羊牛下来。
君子于役，如之何勿思！
君子于役，不日不月，曷其有佸？
鸡栖于桀，日之夕矣，羊牛下括。
君子于役，苟无饥渴！。


《论诗》  [清]赵翼
李杜诗篇万人传，至今已觉不新鲜。
江山代有才人出，各领风骚数百年。


《晨诣超师院读禅经》  [唐]柳宗元
汲井漱寒齿，清心拂尘服。
闲持贝叶书，步出东斋读。
真源了无取，妄迹世所逐。
遗言冀可冥，缮性何由熟。
道人庭宇静，苔色连深竹。
日出雾露馀，青松如膏沐。
澹然离言说，悟悦心自足。


《西施咏》  [唐]王维
艳色天下重，西施宁久微。
朝为越溪女，暮作吴宫妃。
贱日岂殊众，贵来方悟稀。
邀人傅香粉，不自著罗衣。
君宠益娇态，君怜无是非。
当时浣纱伴，莫得同车归。
持谢邻家子，效颦安可希。


《七律·咏贾谊》  [现代]毛泽东
少年倜傥廊庙才，壮志未酬事堪哀。
胸罗文章兵百万，胆照华国树千台。
雄英无计倾圣主，高节终竟受疑猜。
千古同惜长沙傅，空白汨罗步尘埃。


《题画菊》  [宋]郑思肖
花开不并百花丛，独立疏篱趣未穷。
宁可枝头抱香死，何曾吹落北风中。


《洗儿》  [宋]苏轼
人皆养子望聪明，我被聪明误一生。
惟愿孩儿愚且鲁，无灾无难到公卿。


《赠邻女（一作寄李亿员外）》  [唐]鱼玄机
羞日遮罗袖，愁春懒起妆。
易求无价宝，难得有心郎。
枕上潜垂泪，花间暗断肠。
自能窥宋玉，何必恨王昌。


《鹧鸪天·暗淡轻黄体性柔》  [宋]李清照
暗淡轻黄体性柔。
情疏迹远只香留。
何须浅碧深红色，自是花中第一流。
梅定妒，菊应羞。
画阑开处冠中秋。
骚人可煞无情思，何事当年不见收。


《西江月·宝髻松松挽就》  [宋]司马光
宝髻松松挽就，铅华淡淡妆成。
青烟翠雾罩轻盈，飞絮游丝无定。
相见争如不见，多情何似无情。
笙歌散后酒初醒，深院月斜人静。


《沙丘城下寄杜甫》  [唐]李白
我来竟何事，高卧沙丘城。
城边有古树，日夕连秋声。
鲁酒不可醉，齐歌空复情。
思君若汶水，浩荡寄南征。


《永王东巡歌十一首》  [唐]李白
永王正月东出师，天子遥分龙虎旗。
楼船一举风波静，江汉翻为雁鹜池。
三川北虏乱如麻，四海南奔似永嘉。
但用东山谢安石，为君谈笑静胡沙。
雷鼓嘈嘈喧武昌，云旗猎猎过寻阳。
秋毫不犯三吴悦，春日遥看五色光。
龙蟠虎踞帝王州，帝子金陵访古丘。
春风试暖昭阳殿，明月还过鳷鹊楼。
二帝巡游俱未回，五陵松柏使人哀。
诸侯不救河南地，更喜贤王远道来。
丹阳北固是吴关，画出楼台云水间。
千岩烽火连沧海，两岸旌旗绕碧山。
王出三山按五湖，楼船跨海次陪都。
战舰森森罗虎士，征帆一一引龙驹。
长风挂席势难回，海动山倾古月摧。
君看帝子浮江日，何似龙骧出峡来。
祖龙浮海不成桥，汉武寻阳空射蛟。
我王楼舰轻秦汉，却似文皇欲渡辽。
帝宠贤王入楚关，扫清江汉始应还。
初从云梦开朱邸，更取金陵作小山。
试借君王玉马鞭，指挥戎虏坐琼筵。
南风一扫胡尘静，西入长安到日边。


《襄阳歌》  [唐]李白
落日欲没岘山西，倒著接篱花下迷。
襄阳小儿齐拍手，拦街争唱白铜鞮。
傍人借问笑何事，笑杀山翁醉似泥。
鸬鹚杓，鹦鹉杯。
百年三万六千日，一日须倾三百杯。
遥看汉水鸭头绿，恰似葡萄初酦醅。
此江若变作春酒，垒麹便筑糟丘台。
千金骏马换小妾，笑坐雕鞍歌落梅。
车傍侧挂一壶酒，凤笙龙管行相催。
咸阳市中叹黄犬，何如月下倾金罍。
君不见晋朝羊公一片石，龟头剥落生莓苔。
泪亦不能为之堕，心亦不能为之哀。
清风朗月不用一钱买，玉山自倒非人推。
舒州杓，力士铛，李白与尔同死生。
襄王云雨今安在，江水东流猿夜声。


《早寒江上有怀》  [唐]孟浩然
木落雁南度，北风江上寒。
我家襄水曲，遥隔楚云端。
乡泪客中尽，孤帆天际看。
迷津欲有问，平海夕漫漫。


《鹧鸪天·吹破残烟入夜风》  [宋]柳永
吹破残烟入夜风。
一轩明月上帘栊。
因惊路远人还远，纵得心同寝未同。
情脉脉，意忡忡。
碧云归去认无踪。
只应会向前生里，爱把鸳鸯两处笼。


《放言五首　并序》  [唐]白居易
元九在江陵时，有《放言》长句诗五首，韵高而体律，意古而词新。
予每咏之，甚觉有味，虽前辈深于诗者，未有此作。
唯李颀有云：“济水至清河自浊，周公大圣接舆狂。”斯句近之矣。
予出佐浔阳，未届所任，舟中多暇，江上独吟，因缀五篇，以续其意耳。
朝真暮伪何人辨？古往今来底事无？
但爱臧生能诈圣，可知宁子解佯愚？
草萤有耀终非火，荷露虽团岂是珠？
不取燔柴兼照乘，可怜光彩亦何殊？
世途倚伏都无定，尘网牵缠卒未休。
祸福回还车转毂，荣枯反覆手藏钩。
龟灵未免刳肠患，马失应无折足忧。
不信君看弈棋者，输赢须待局终头。
赠君一法决狐疑，不用钻龟与祝蓍。
试玉要烧三日满，辨材须待七年期。
[真玉烧三日不热。豫章木生七年而后知。]
周公恐惧流言后，王莽谦恭未篡时。
向使当初身便死，一生真伪复谁知？
谁家第宅成还破？何处亲宾哭复歌？
昨日屋头堪炙手，今朝门外好张罗。
北邙未省留闲地，东海何曾有定波。
莫笑贫贱夸富贵，共成枯骨两如何。
泰山不要欺毫末，颜子无心羡老彭。
松树千年终是朽，槿花一日自为荣。
何须恋世常忧死，亦莫嫌身漫厌生。
生去死来都是幻，幻人哀乐系何情？


《浣溪沙·和柳亚子先生》  [现代]毛泽东
一九五零年国庆观剧，柳亚子先生即席赋《浣溪沙》，因步其韵奉和。
长夜难明赤县天，百年魔怪舞翩跹，人民五亿不团圆。
一唱雄鸡天下白，万方乐奏有于阗，诗人兴会更无前。


《兰陵王 柳》  [宋]周邦彦
柳阴直，烟里丝丝弄碧。
隋堤上，曾见几番。
拂水飘绵送行色。
登临望故国，谁识京华倦客？
长亭路，年去岁来，应折柔条过千尺。
闲寻旧踪迹，又酒趁哀弦，灯照离席。
梨花榆火催寒食。
愁一箭风快，半篙波暖。
回头迢递便数驿，望人在天北。
凄恻，恨堆积。
渐别浦萦回，津堠岑寂，斜阳冉冉春无极。
念月榭携手，露桥闻笛。
沉思前事，似梦里，泪暗滴。


《清平乐·留人不住》  [宋]晏几道
留人不住，醉解兰舟去。
一棹碧涛春水路，过尽晓莺啼处。
渡头杨柳青青，枝枝叶叶离情。
此后锦书休寄，画楼云雨无凭。


《桂枝香·金陵怀古》  [宋]王安石
登临送目，正故国晚秋，天气初肃。
千里澄江似练，翠峰如簇。
归帆去棹残阳里，背西风，酒旗斜矗。
彩舟云淡，星河鹭起，画图难足。
念往昔，繁华竞逐，叹门外楼头，悲恨相续。
千古凭高对此，谩嗟荣辱。
六朝旧事随流水，但寒烟衰草凝绿。
至今商女，时时犹唱，后庭遗曲。


《江城子 别徐州》  [宋]苏轼
天涯流落思无穷。
既相逢，却匆匆。
携手佳人，和泪折残红。
为问东风余如许？
春纵在，与谁同？隋堤三月水溶溶。
背归鸿，去吴中。
回首彭城，清泗与淮通。
欲寄相思千点泪，流不到，楚江东。


《洞仙歌·冰肌玉骨》  [宋]苏轼
冰肌玉骨，自清凉无汗。
水殿风来暗香满。
绣帘开，一点明月窥人，人未寝，倚枕钗横鬓乱。
起来携素手，庭户无声，时见疏星渡河汉。
试问夜如何？夜已三更。
金波淡，玉绳低转。
但屈指西风几时来？又不道流年暗中偷换。


《虞美人·碧桃天上栽和露》  [宋]秦观
碧桃天上栽和露，不是凡花数。
乱山深处水萦回，可惜一枝如画为谁开？
轻寒细雨情何限！不道春难管。
为君沉醉又何妨，只怕酒醒时候断人肠。


《踏莎行·候馆梅残》  [宋]欧阳修
候馆梅残，溪桥柳细，草薰风暖摇征辔。
离愁渐远渐无穷，迢迢不断如春水。
寸寸柔肠，盈盈粉泪，楼高莫近危阑倚。
平芜尽处是春山，行人更在春山外。


《定风波·自春来》  [宋]柳永
自春来惨绿愁红，芳心是事可可。
日上花梢，莺穿柳带，犹压香衾卧。
暖酥消，腻云亸，终日厌厌倦梳裹。
无那！恨薄情一去，音书无个。
早知恁么。
悔当初、不把雕鞍锁。
向鸡窗、只与蛮笺象管，拘束教吟课。
镇相随，莫抛躲，针线闲拈伴伊坐。
和我，免使年少、光阴虚过。


《行香子·天与秋光》  [宋]李清照
天与秋光，转转情伤。
探金英、知近重阳。
薄衣初试，绿蚁新尝。
渐一番风、一番雨、一番凉。
黄昏院落，凄凄惶惶。
酒醒时、往事愁肠。
那堪永夜，明月空床。
闻砧声捣、蛩声细、漏声长。


《临江仙·忆昔西池池上饮》  [宋]晁冲之
忆昔西池池上饮，年年多少欢娱。
别来不寄一行书，寻常相见了，犹道不如初。
安稳锦衾今夜梦，月明好渡江湖。
相思休问定何如？情知春去后，管得落花无。


《应天长·别来半岁音书绝》  [唐]韦庄
别来半岁音书绝，一寸离肠千万结。
难相见，易相别，又是玉楼花似雪。
暗相思，无处说，惆怅夜来烟月。
想得此时情切，泪沾红袖黦。


《秋夜曲》  [唐]王维
桂魄初生秋露微，轻罗已薄未更衣。
银筝夜久殷勤弄，心怯空房不忍归。


《青溪》  [唐]王维
言入黄花川，每逐青溪水。
随山将万转，趣途无百里。
声喧乱石中，色静深松里。
漾漾泛菱荇，澄澄映葭苇。
我心素已闲，清川澹如此。
请留磐石上，垂钓将已矣。


《正月十五夜》  [唐]苏味道
火树银花合，星桥铁锁开。
暗尘随马去，明月逐人来。
游伎皆秾李，行歌径落梅。
金吾夜不禁，玉漏莫相催。


《长相思·云一緺》  [唐]李煜
云一緺，玉一梭，淡淡衫儿薄薄罗。
轻颦双黛螺。
秋风多，雨相和，帘外芭蕉三两窠。
夜长人奈何！。


《为有》  [唐]李商隐
为有云屏无限娇，凤城寒尽怕春宵。
无端嫁得金龟婿，辜负香衾事早朝。


《暮秋独游曲江》  [唐]李商隐
荷叶生时春恨生，荷叶枯时秋恨成。
深知身在情长在，怅望江头江水声。


《拟古其九》  [唐]李白
生者为过客，死者为归人。
天地一逆旅，同悲万古尘。
月兔空捣药，扶桑已成薪。
白骨寂无言，青松岂知春。
前后更叹息，浮荣何足珍？


《潼关吏》  [唐]杜甫
士卒何草草，筑城潼关道。
大城铁不如，小城万丈馀。
借问潼关吏，修关还备胡。
要我下马行，为我指山隅。
连云列战格，飞鸟不能逾。
胡来但自守，岂复忧西都。
丈人视要处，窄狭容单车。
艰难奋长戟，万古用一夫。
哀哉桃林战，百万化为鱼。
请嘱防关将，慎勿学哥舒。


《奉济驿重送严公四韵》  [唐]杜甫
远送从此别，青山空复情。
几时杯重把，昨夜月同行。
列郡讴歌惜，三朝出入荣。
江村独归处，寂寞养残生。


《孤雁》  [唐]崔涂
几行归塞尽，念尔独何之。
暮雨相呼失，寒塘欲下迟。
渚云低暗度，关月冷相随。
未必逢矰缴，孤飞自可疑。


《寄左省杜拾遗》  [唐]岑参
联步趋丹陛，分曹限紫微。
晓随天仗入，暮惹御香归。
白发悲花落，青云羡鸟飞。
圣朝无阙事，自觉谏书稀。


《四愁诗》  []张衡
我所思兮在太山。
欲往从之梁父艰，侧身东望涕沾翰。
美人赠我金错刀，何以报之英琼瑶。
路远莫致倚逍遥，何为怀忧心烦劳。
我所思兮在桂林。
欲往从之湘水深，侧身南望涕沾襟。
美人赠我琴琅玕，何以报之双玉盘。
路远莫致倚惆怅，何为怀忧心烦伤。
我所思兮在汉阳。
欲往从之陇阪长，侧身西望涕沾裳。
美人赠我貂襜褕，何以报之明月珠。
路远莫致倚踟蹰，何为怀忧心烦纡。
我所思兮在雁门。
欲往从之雪雰雰，侧身北望涕沾巾。
美人赠我锦绣段，何以报之青玉案。
路远莫致倚增叹，何为怀忧心烦惋。


《上山采蘼芜》  [汉]两汉乐府
上山采蘼芜，下山逢故夫。
长跪问故夫，新人复何如？
新人虽言好，未若故人姝。
颜色类相似，手爪不相如。
新人从门入，故人从閤去。
新人工织缣，故人工织素。
织缣日一匹，织素五丈余。
将缣来比素，新人不如故。


《硕人》  [先秦]诗经
硕人其颀，衣锦褧衣。
齐侯之子，卫侯之妻。
东宫之妹，邢侯之姨，谭公维私。
手如柔荑，肤如凝脂，
领如蝤蛴，齿如瓠犀。
螓首蛾眉，巧笑倩兮，美目盼兮。
硕人敖敖，说于农郊。
四牡有骄，朱幩镳镳，翟茀以朝。
大夫夙退，无使君劳。
河水洋洋，北流活活。
施罛濊濊，鱣鲔发发，葭菼揭揭。
庶姜孽孽，庶士有朅。


《九歌 国殇》  [先秦]屈原
操吴戈兮被犀甲，车错毂兮短兵接。
旌蔽日兮敌若云，矢交坠兮士争先。
凌余阵兮躐余行，左骖殪兮右刃伤。
霾两轮兮絷四马，援玉枹兮击鸣鼓。
天时怼兮威灵怒，严杀尽兮弃原野。
出不入兮往不反，平原忽兮路超远。
带长剑兮挟秦弓，首身离兮心不惩。
诚既勇兮又以武，终刚强兮不可凌。
身既死兮神以灵，魂魄毅兮为鬼雄。


《柏舟》  [先秦]诗经
泛彼柏舟，亦泛其流。
耿耿不寐，如有隐忧。
微我无酒，以敖以游。
我心匪鉴，不可以茹。
亦有兄弟，不可以据。
薄言往愬，逢彼之怒。
我心匪石，不可转也。
我心匪席，不可卷也。
威仪棣棣，不可选也。
忧心悄悄，愠于群小。
觏闵既多，受侮不少。
静言思之，寤辟有摽。
日居月诸，胡迭而微？
心之忧矣，如匪浣衣。
静言思之，不能奋飞。


《长门怨》  [唐]李白
天回北斗挂西楼，金屋无人萤火流。
月光欲到长门殿，别作深宫一段愁。
桂殿长愁不记春，黄金四屋起秋尘。
夜悬明镜青天上，独照长门宫里人。


《临江仙·白云堂前春解舞》  [清]曹雪芹
白云堂前春解舞，东风卷得均匀。
蜂围蝶阵乱纷纷，几曾随逝水？岂必委芳尘？
万缕千丝终不改，任他随聚随分。
韶华休笑本无根：好风凭借力，送我上青云。


《感遇》  [唐]张九龄
幽人归独卧，滞虑洗孤清。
持此谢高鸟，因之传远情。
日夕怀空意，人谁感至精？
飞沉理自隔，何所慰吾诚?


《送綦毋潜落第还乡》  [唐]王维
圣代无隐者，英灵尽来归。
遂令东山客，不得顾采薇。
既至金门远，孰云吾道非？
江淮度寒食，京洛缝春衣。
置酒临长道，同心与我违。
行当浮桂棹，未几拂荆扉。
远树带行客，孤城当落晖。
吾谋适不用，勿谓知音稀。


《戏答元珍》  [宋]欧阳修
春风疑不到天涯，二月山城未见花。
残雪压枝犹有桔，冻雷惊笋欲抽芽。
夜闻归雁生乡思，病入新年感物华。
曾是洛阳花下客，野芳虽晚不须嗟。


《春词》  [唐]刘禹锡
新妆宜面下朱楼，深锁春光一院愁。
行到中庭数花朵，蜻蜓飞上玉搔头。


《长安秋望》  [唐]杜牧
楼倚霜树外，镜天无一毫。
南山与秋色，气势两相高。


《蚕妇》  [宋]张俞
昨日入城市，归来泪满巾。
遍身罗绮者，不是养蚕人。


《舟过安仁五首》  [宋]杨万里
一叶渔船两小童，收篙停棹坐船中。
怪生无雨都张伞，不是遮头是使风。


《题花山寺壁》  [宋]苏舜钦
寺里山因花得名，繁英不见草纵横。
栽培剪伐须勤力，花易凋零草易生。


《漫感》  [清]龚自珍
绝域从军计惘然，东南幽恨满词笺。
一箫一剑平生意，负尽狂名十五年。


《把酒对月歌》  [明]唐寅
李白前时原有月，惟有李白诗能说。
李白如今已仙去，月在青天几圆缺？
今人犹歌李白诗，明月还如李白时。
我学李白对明月，白与明月安能知！
李白能诗复能酒，我今百杯复千首。
我愧虽无李白才，料应月不嫌我丑。
我也不登天子船，我也不上长安眠。
姑苏城外一茅屋，万树梅花月满天。


《七律·忆重庆谈判》  [现代]毛泽东
有田有地皆吾主，无法无天是为民。
重庆有官皆墨吏，延安无屎不黄金。
炸桥挖路为团结，夺地争城是斗争。
遍地哀鸿满城血，无非一念救苍生。


《今日歌》  [明]文嘉
今日复今日，今日何其少。
今日又不为，此事何时了。
人生百年几今日，今日不为真可惜。
若言姑待明朝至，明朝又有明朝事。
为君聊赋今日诗，努力请从今日始。


《墨萱图 其一》  [元]王冕
灿灿萱草花，罗生北堂下。
南风吹其心，摇摇为谁吐？
慈母倚门情，游子行路苦。
甘旨日以疏，音问日以阻。
举头望云林，愧听慧鸟语。


《九章之八 橘颂》  [先秦]屈原
后皇嘉树，橘徕服兮。
受命不迁，生南国兮。
深固难徙，更壹志兮。
绿叶素荣，纷其可喜兮。
曾枝剡棘，圆果抟兮。
青黄杂糅，文章烂兮。
精色内白，类任道兮。
纷緼宜修，姱而不丑兮。
嗟尔幼志，有以异兮。
独立不迁，岂不可喜兮?
深固难徙，廓其无求兮。
苏世独立，横而不流兮。
闭心自慎，终不失过兮。
秉德无私，参天地兮。
愿岁并谢，与长友兮。
淑离不淫，梗其有理兮。
年岁虽少，可师长兮。
行比伯夷，置以为像兮。


《和孔密州五绝  东栏梨花》  [宋]苏轼
梨花淡白柳深青，柳絮飞时花满城。
惆怅东栏一株雪，人生看得几清明。


《于潜僧绿筠轩》  [宋]苏轼
可使食无肉，不可居无竹。
无肉令人瘦，无竹令人俗。
人瘦尚可肥，士俗不可医。
旁人笑此言，似高还似痴。
若对此君仍大嚼，世间那有扬州鹤。


《杂诗·其九》  [魏晋]陶渊明
遥遥从羁役，一心处两端。
掩泪汛东逝，顺流追时迁。
日没星与昂，势翳西山巅。
萧条隔又涯，惆怅念常餐。
慷慨思南归，路遐无由缘。
关梁难亏替，绝音寄斯篇。


《题三义塔　》  [近代]鲁迅
奔霆飞熛歼人子，败井残垣剩饿鸠。
偶值大心离火宅，终遗高塔念瀛洲。
精禽梦觉仍衔石，斗士诚坚共抗流。
度尽劫波兄弟在，相逢一笑泯恩仇。


《七言》  [唐]吕岩
金丹一粒定长生，须得真铅炼甲庚。
火取南方赤凤髓，水求北海黑龟精。
鼎追四季中央合，药遣三元八卦行。
斋戒兴功成九转，定应入口鬼神惊。
功满来来际会难，又闻东去上仙坛。
杖头春色一壶酒，顶上云攒五岳冠。
饮酒龟儿人不识，烧山符子鬼难看。
先生去后身须老，乞与贫儒换骨丹。
碧潭深处一真人，貌似桃花体似银。
鬓发未斑缘有术，红颜不老为通神。
蓬莱要去如今去，架上黄衣化作云。
任彼桑田变沧海，一丸丹药定千春。
炉养丹砂鬓不斑，假将名利住人间。
已逢志士传神药，又喜同流动笑颜。
老子道经分付得，少微星许共相攀。
幸蒙上士甘捞摝，处世输君一个闲。
谁解长生似我哉，炼成真气在三台。
尽知白日升天去，刚逐红尘下世来。
黑虎行时倾雨露，赤龙耕处产琼瑰。
只吞一粒金丹药，飞入青霄更不回。
乱云堆里表星都，认得深藏大丈夫。
绿酒醉眠闲日月，白蘋风定钓江湖。
长将气度随天道，不把言词问世徒。
山水路遥人不到，茅君消息近知无。
鹤为车驾酒为粮，为恋长生不死乡。
地脉尚能缩得短，人年岂不展教长。
星辰往往壶中见，日月时时衲里藏。
若欲时流亲得见，朝朝不离水银行。
灵芝无种亦无根，解饮能餐自返魂。
但得烟霞供岁月，任他乌兔走乾坤。
婴儿只恋阳中母，姹女须朝顶上尊。
一得不回千古内，更无冢墓示儿孙。
世上何人会此言，休将名利挂心田。
等闲倒尽十分酒，遇兴高吟一百篇。
物外烟霞为伴侣，壶中日月任婵娟。
他时功满归何处，直驾云车入洞天。
玄门帝子坐中央，得算明长感玉皇。
枕上山河和雨露，笛中日月混潇湘。
坎男会遇逢金女，离女交腾嫁木郎。
真个夫妻齐守志，立教牵惹在阴阳。
遥指高峰笑一声，红霞紫雾面前生。
每于廛市无人识，长到山中有鹤行。
时弄玉蟾驱鬼魅，夜煎金鼎煮琼英。
他时若赴蓬莱洞，知我仙家有姓名。
堪笑时人问我家，杖担云物惹烟霞。
眉藏火电非他说，手种金莲不自夸。
三尺焦桐为活计，一壶美酒是生涯。
骑龙远出游三岛，夜久无人玩月华。
九曲江边坐卧看，一条长路入天端。
庆云捧拥朝丹阙，瑞气裴回起白烟。
铅汞此时为至药，坎离今日结神丹。
功能济命长无老，只在人心不是难。
玄门玄理又玄玄，不死根元在汞铅。
知是一般真个术，调和六一也同天。
玉京山上羊儿闹，金水河中石虎眠。
妙要能生觉本体，勤心到处自如然。
公卿虽贵不曾酬，说著仙乡便去游。
为讨石肝逢蜃海，因寻甜雪过瀛洲。
山川醉后壶中放，神鬼闲来匣里收。
据见目前无个识，不如杯酒混凡流。
曾邀相访到仙家，忽上昆仑宴月华。
玉女控拢苍獬豸，山童提挈白虾蟆。
时斟海内千年酒，惯摘壶中四序花。
今在人寰人不识，看看挥袖入烟霞。
火种丹田金自生，重重楼阁自分明。
三千功行百旬见，万里蓬莱一日程。
羽化自应无鬼录，玉都长是有仙名。
今朝得赴瑶池会，九节幢幡洞里迎。
因看崔公入药镜，令人心地转分明。
阳龙言向离宫出，阴虎还于坎位生。
二物会时为道本，五方行尽得丹名。
修真道士如知此，定跨赤龙归玉清。
浮生不实为轻忽，衲服深藏奇异骨。
非是尘中不染尘，焉得物外通无物。
共语难兮情兀兀，独自行时轻拂拂。
一点刀圭五彩生，飞丹走入神仙窟。
莫怪爱吟天上诗，盖缘吟得世间稀。
惯餐玉帝宫中饭，曾著蓬莱洞里衣。
马踏日轮红露卷，凤衔月角擘云飞。
何时再控青丝辔，又掉金鞭入紫微。
黄芽白雪两飞金，行即高歌醉即吟。
日月暗扶君甲子，乾坤自与我知音。
精灵灭迹三清剑，风雨腾空一弄琴。
的当南游归甚处，莫交鹤去上天寻。
云鬓双明骨更轻，自言寻鹤到蓬瀛。
日论药草皆知味，问著神仙自得名。
簪冷夜龙穿碧洞，枕寒晨虎卧银城。
来春又拟携筇去，为忆轩辕海上行。
龙精龟眼两相和，丈六男儿不奈何。
九盏水中煎赤子，一轮火内养黄婆。
月圆自觉离天网，功满方知出地罗。
半醉好吞龙凤髓，劝君休更认弥陀。
强居此境绝知音，野景虽多不合吟。
诗句若喧卿相口，姓名还动帝王心。
道袍薜带应慵挂，隐帽皮冠尚懒簪。
除此更无余个事，一壶村酒一张琴。
华阳山里多芝田，华阳山叟复延年。
青松岩畔攀高干，白云堆里饮飞泉。
不寒不热神荡荡，东来西去气绵绵。
三千功满好归去，休与时人说洞天。
天生不散自然心，成败从来古与今。
得路应知能出世，迷途终是任埋沈。
身边至药堪攻炼，物外丹砂且细寻。
咫尺洞房仙景在，莫随波浪没光阴。
自隐玄都不记春，几回沧海变成尘。
玉京殿里朝元始，金阙宫中拜老君。
闷即驾乘千岁鹤，闲来高卧九重云。
我今学得长生法，未肯轻传与世人。
北帝南辰掌内观，潜通造化暗相传。
金槌袖里居元宅，玉户星宫降上玄。
举世尽皆寻此道，谁人空里得玄关。
明明道在堪消息，日月滩头去又还。
日影元中合自然，奔雷走电入中原。
长驱赤马居东殿，大启朱门泛碧泉。
怒拔昆吾歌圣化，喜陪孤月贺新年。
方知此是生生物，得在仁人始受传。
六龙齐驾得升乾，须觉潜通造化权。
真道每吟秋月澹，至言长运碧波寒。
昼乘白虎游三岛，夜顶金冠立古坛。
一载已成千岁药，谁人将袖染尘寰。
五岳滩头景象新，仁人方达杳冥身。
天纲运转三元净，地脉通来万物生。
自晓谷神通此道，谁将理性欲修真。
明明说向中黄路，霹雳声中自得神。
欲陪仙侣得身轻，飞过蓬莱彻上清。
朱顶鹤来云外接，紫鳞鱼向海中迎。
姮娥月桂花先吐，王母仙桃子渐成。
下瞰日轮天欲晓，定知人世久长生。
四海皆忙几个闲，时人口内说尘缘。
知君有道来山上，何似无名住世间。
十二楼台藏秘诀，五千言内隐玄关。
方知鼎贮神仙药，乞取刀圭一粒看。
割断繁华掉却荣，便从初得是长生。
曾于锦水为蝉蜕，又向蓬莱别姓名。
三住住来无否泰，一尘尘在世人情。
不知功满归何处，直跨虬龙上玉京。
当年诗价满皇都，掉臂西归是丈夫。
万顷白云独自有，一枝丹桂阿谁无。
闲寻渭曲渔翁引，醉上莲峰道士扶。
他日与君重际会，竹溪茅舍夜相呼。
金锤灼灼舞天阶，独自骑龙去又来。
高卧白云观日窟，闲眠秋月擘天开。
离花片片乾坤产，坎蕊翻翻造化栽。
晚醉九岩回首望，北邙山下骨皑皑。
结交常与道情深，日日随他出又沈。
若要自通云外鹤，直须勤炼水中金。
丹成只恐乾坤窄，饵了宁忧疾患侵。
未去瑶台犹混世，不妨杯酒喜闲吟。
因携琴剑下烟萝，何幸今朝喜暂过。
貌相本来犹自可，针医偏更效无多。
仙经已读三千卷，古法曾持十二科。
些小道功如不信，金阶舍手试看么。
倾侧华阳醉再三，骑龙遇晚下南岩。
眉因拍剑留星电，衣为眠云惹碧岚。
金液变来成雨露，玉都归去老松杉。
曾将铁镜照神鬼，霹雳搜寻火满潭。
铁镜烹金火满空，碧潭龙卧夕阳中。
麒麟意合乾坤地，獬豸机关日月东。
三尺剑横双水岸，五丁冠顶百神宫。
闲铺羽服居仙窟，自著金莲造化功。
随缘信业任浮沈，似水如云一片心。
两卷道经三尺剑，一条藜杖七弦琴。
壶中有药逢人施，腹内新诗遇客吟。
一嚼永添千载寿，一丸丹点一斤金。
琴剑酒棋龙鹤虎，逍遥落托永无忧。
闲骑白鹿游三岛，闷驾青牛看十洲。
碧洞远观明月上，青山高隐彩云流。
时人若要还如此，名利浮华即便休。
紫极宫中我自知，亲磨神剑剑还飞。
先差玉子开南殿，后遣青龙入紫微。
九鼎黄芽栖瑞凤，一躯仙骨养灵芝。
蓬莱不是凡人处，只怕愚人泄世机。
向身方始出埃尘，造化功夫只在人。
早使亢龙抛地网，岂知白虎出天真。
绵绵有路谁留我，默默忘言自合神。
击剑夜深归甚处，披星带月折麒麟。
春尽闲闲过落花，一回舞剑一吁嗟。
常忧白日光阴促，每恨青天道路赊。
本志不求名与利，元心只慕水兼霞。
世间万种浮沉事，达理谁能似我家。
日为和解月呼丹，华夏诸侯肉眼看。
仁义异如胡越异，世情难似泰衡难。
八仙炼后钟神异，四海磨成照胆寒。
笑指不平千万万，骑龙抚剑九重关。
别来洛汭六东风，醉眼吟情慵不慵。
摆撼乾坤金剑吼，烹煎日月玉炉红。
杖摇楚甸三千里，鹤翥秦烟几万重。
为报晋成仙子道，再期春色会稽峰。
发头滴血眼如镮，吐气云生怒世间。
争耐不平千古事，须期一诀荡凶顽。
蛟龙斩处翻沧海，暴虎除时拔远山。
为灭世情兼负义，剑光腥染点痕斑。
雨雪霏霏天已暮。
金钟满劝抚焦桐。
诗吟席上未移刻，剑舞筵前疾似风。
何事行杯当午夜，忽然怒目便腾空。
不知谁是亏忠孝，携个人头入坐中。
未炼还丹且炼心，丹成方觉道元深。
每留客有钱酤酒，谁信君无药点金。
洞里风雷归掌握，壶中日月在胸襟。
神仙事业人难会，养性长生自意吟。
铁牛耕地种金钱，刻石时童把贯穿。
一粒粟中藏世界，二升铛内煮山川。
白头老子眉垂地，碧眼胡儿手指天。
若向此中玄会得，此玄玄外更无玄。
箕星昴宿下长天，凡景宁教不愕然。
龙出水来鳞甲就，鹤冲天气羽毛全。
尘中教化千人眼，世上人知尔雅篇。
自是凡流福命薄，忍教微妙略轻传。
闲来掉臂入天门，拂袂徐徐撮彩云。
无语下窥黄谷子，破颜平揖紫霞君。
拟登瑶殿参金母，回访瀛洲看日轮。
恰值嫦娥排宴会，瑶浆新熟味氤氲。
曾随刘阮醉桃源，未省人间欠酒钱。
一领布裘权且当，九天回日却归还。
凤茸袄子非为贵，狐白裘裳欲比难。
只此世间无价宝，不凭火里试烧看。
因思往事却成憨，曾读仙经第十三。
武氏死时应室女，陈王没后是童男。
两轮日月从他载，九个山河一担担。
尽日无人话消息，一壶春酒且醺酣。
垂袖腾腾傲世尘，葫芦携却数游巡。
利名身外终非道，龙虎门前辨取真。
一觉梦魂朝紫府，数年踪迹隐埃尘。
华阴市内才相见，不是寻常卖药人。
万卷仙经三尺琴，刘安闻说是知音。
杖头春色一壶酒，炉内丹砂万点金。
闷里醉眠三路口，闲来游钓洞庭心。
相逢相遇人谁识，只恐冲天没处寻。
曾战蚩尤玉座前，六龙高驾振鸣銮。
如来车后随金鼓，黄帝旂傍戴铁冠。
醉捋黑须三岛黯，怒抽霜剑十洲寒。
轩辕世代横行后，直隐深岩久觅难。
头角苍浪声似钟，貌如冰雪骨如松。
匣中宝剑时频吼，袖里金锤逞露风。
会饮酒时为伴侣，能行诗句便参同。
来年定赴蓬莱会，骑个生狞九色龙。
神仙暮入黄金阙，将相门关白玉京。
可是洞中无好景，为怜天下有众生。
心琴际会闲随鹤，匣剑时磨待断鲸。
进退两楹俱未应，凭君与我指前程。
九鼎烹煎一味砂，自然火候放童花。
星辰照出青莲颗，日月能藏白马牙。
七返返成生碧雾，九还还就吐红霞。
有人夺得玄珠饵，三岛途中路不赊。
天生一物变三才，交感阴阳结圣胎。
龙虎顺行阴鬼去，龟蛇逆往火龙来。
婴儿日吃黄婆髓，姹女时餐白玉杯。
功满自然居物外，人间寒暑任轮回。
星辰聚会入离乡，日月盈亏助药王。
三候火烧金鼎宝，五符水炼玉壶浆。
乾坤反覆龙收雾，卯酉相吞虎放光。
入室用机擒捉取，一丸丹点体纯阳。


《献钱尚父》  [唐]贯休
贵逼人来不自由，龙骧凤翥势难收。
满堂花醉三千客，一剑霜寒十四州。
鼓角揭天嘉气冷，风涛动地海山秋。
东南永作金天柱，谢公篇咏绮霞羞。
他年名上凌烟阁，谁羡当时万户侯。


《诗三百三首》  [唐]寒山
凡读我诗者，心中须护净。
悭贪继日廉，谄曲登时正。
驱遣除恶业，归依受真性。
今日得佛身，急急如律令。
重岩我卜居，鸟道绝人迹。
庭际何所有，白云抱幽石。
住兹凡几年，屡见春冬易。
寄语钟鼎家，虚名定无益。
可笑寒山道，而无车马踪。
联谿难记曲，叠嶂不知重。
泣露千般草，吟风一样松。
此时迷径处，形问影何从。
吾家好隐沦，居处绝嚣尘。
践草成三径，瞻云作四邻。
助歌声有鸟，问法语无人。
今日娑婆树，几年为一春。
琴书须自随，禄位用何为。
投辇从贤妇，巾车有孝儿。
风吹曝麦地，水溢沃鱼池。
常念鹪鹩鸟，安身在一枝。
弟兄同五郡，父子本三州。
欲验飞凫集，须征白兔游。
灵瓜梦里受，神橘座中收。
乡国何迢递，同鱼寄水流。
一为书剑客，二遇圣明君。
东守文不赏，西征武不勋。
学文兼学武，学武兼学文。
今日既老矣，余生不足云。
庄子说送终，天地为棺椁。
吾归此有时，唯须一番箔。
死将喂青蝇，吊不劳白鹤。
饿著首阳山，生廉死亦乐。
人问寒山道，寒山路不通。
夏天冰未释，日出雾朦胧。
似我何由届，与君心不同。
君心若似我，还得到其中。
天生百尺树，剪作长条木。
可惜栋梁材，抛之在幽谷。
年多心尚劲，日久皮渐秃。
识者取将来，犹堪柱马屋。
驱马度荒城，荒城动客情。
高低旧雉堞，大小古坟茔。
自振孤蓬影，长凝拱木声。
所嗟皆俗骨，仙史更无名。
鹦鹉宅西国，虞罗捕得归。
美人朝夕弄，出入在庭帏。
赐以金笼贮，扃哉损羽衣。
不如鸿与鹤，飖飏入云飞。
玉堂挂珠帘，中有婵娟子。
其貌胜神仙，容华若桃李。
东家春雾合，西舍秋风起。
更过三十年，还成苷蔗滓。
城中娥眉女，珠珮珂珊珊。
鹦鹉花前弄，琵琶月下弹。
长歌三月响，短舞万人看。
未必长如此，芙蓉不耐寒。
父母续经多，田园不羡他。
妇摇机轧轧，儿弄口口过口过。
拍手摧花舞，支颐听鸟歌。
谁当来叹赏，樵客屡经过。
家住绿岩下，庭芜更不芟。
新藤垂缭绕，古石竖巉岩。
山果猕猴摘，池鱼白鹭衔。
仙书一两卷，树下读喃喃。
四时无止息，年去又年来。
万物有代谢，九天无朽摧。
东明又西暗，花落复花开。
唯有黄泉客，冥冥去不回。
岁去换愁年，春来物色鲜。
山花笑渌水，岩岫舞青烟。
蜂蝶自云乐，禽鱼更可怜。
朋游情未已，彻晓不能眠。
手笔太纵横，身材极瑰玮。
生为有限身，死作无名鬼。
自古如此多，君今争奈何。
可来白云里，教尔紫芝歌。
欲得安身处，寒山可长保。
微风吹幽松，近听声逾好。
下有斑白人，喃喃读黄老。
十年归不得，忘却来时道。
俊杰马上郎，挥鞭指绿杨。
谓言无死日，终不作梯航。
四运花自好，一朝成萎黄。
醍醐与石蜜，至死不能尝。
有一餐霞子，其居讳俗游。
论时实萧爽，在夏亦如秋。
幽涧常沥沥，高松风飕飕。
其中半日坐，忘却百年愁。
妾在邯郸住，歌声亦抑扬。
赖我安居处，此曲旧来长。
既醉莫言归，留连日未央。
儿家寝宿处，绣被满银床。
快搒三翼舟，善乘千里马。
莫能造我家，谓言最幽野。
岩岫深嶂中，云雷竟日下。
自非孔丘公，无能相救者。
智者君抛我，愚者我抛君。
非愚亦非智，从此断相闻。
入夜歌明月，侵晨舞白云。
焉能拱口手，端坐鬓纷纷。
有鸟五色彣，栖桐食竹实。
徐动合礼仪，和鸣中音律。
昨来何以至，为吾暂时出。
傥闻弦歌声，作舞欣今日。
茅栋野人居，门前车马疏。
林幽偏聚鸟，溪阔本藏鱼。
山果携儿摘，皋田共妇锄。
家中何所有，唯有一床书。
登陟寒山道，寒山路不穷。
谿长石磊磊，涧阔草濛濛。
苔滑非关雨，松鸣不假风。
谁能超世累，共坐白云中。
六极常婴困，九维徒自论。
有才遗草泽，无艺闭蓬门。
日上岩犹暗，烟消谷尚昏。
其中长者子，个个总无裈。
白云高嵯峨，渌水荡潭波。
此处闻渔父，时时鼓棹歌。
声声不可听，令我愁思多。
谁谓雀无角，其如穿屋何?
杳杳寒山道，落落冷涧滨。
啾啾常有鸟，寂寂更无人。
碛碛风吹面，纷纷雪积身。
朝朝不见日，岁岁不知春。
少年何所愁，愁见鬓毛白。
白更何所愁，愁见日逼迫。
移向东岱居，配守北邙宅。
何忍出此言，此言伤老客。
闻道愁难遣，斯言谓不真。
昨朝曾趁却，今日又缠身。
月尽愁难尽，年新愁更新。
谁知席帽下，元是昔愁人。
两龟乘犊车，蓦出路头戏。
一蛊从傍来，苦死欲求寄。
不载爽人情，始载被沈累。
弹指不可论，行恩却遭刺。
三月蚕犹小，女人来采花。
隈墙弄蝴蝶，临水掷虾蟆。
罗袖盛梅子，金鎞挑笋芽。
斗论多物色，此地胜余家。
东家一老婆，富来三五年。
昔日贫于我，今笑我无钱。
渠笑我在后，我笑渠在前。
相笑傥不止，东边复西边。
富儿多鞅掌，触事难祇承。
仓米已赫赤，不贷人斗升。
转怀钩距意，买绢先拣绫。
若至临终日，吊客有苍蝇。
余曾昔睹聪明士，博达英灵无比伦。
一选嘉名喧宇宙，五言诗句越诸人。
为官治化超先辈，直为无能继后尘。
忽然富贵贪财色，瓦解冰消不可陈。
白鹤衔苦桃，千里作一息。
欲往蓬莱山，将此充粮食。
未达毛摧落，离群心惨恻。
却归旧来巢，妻子不相识。
惯居幽隐处，乍向国清中。
时访丰干道，仍来看拾公。
独回上寒岩，无人话合同。
寻究无源水，源穷水不穷。
生前大愚痴，不为今日悟。
今日如许贫，总是前生作。
今生又不修，来生还如故。
两岸各无船，渺渺难济渡。
璨璨卢家女，旧来名莫愁。
贪乘摘花马，乐搒采莲舟。
膝坐绿熊席，身披青凤裘。
哀伤百年内，不免归山丘。
低眼邹公妻，邯郸杜生母。
二人同老少，一种好面首。
昨日会客场，恶衣排在后。
只为著破裙，吃他残蓓麦娄。
独卧重岩下，蒸云昼不消。
室中虽暡叆，心里绝喧嚣。
梦去游金阙，魂归度石桥。
抛除闹我者，历历树间瓢。
夫物有所用，用之各有宜。
用之若失所，一缺复一亏。
圆凿而方枘，悲哉空尔为。
骅骝将捕鼠，不及跛猫儿。
谁家长不死，死事旧来均。
始忆八尺汉，俄成一聚尘。
黄泉无晓日，青草有时春。
行到伤心处，松风愁杀人。
骝马珊瑚鞭，驱驰洛阳道。
自矜美少年，不信有衰老。
白发会应生，红颜岂长保。
但看北邙山，个是蓬莱岛。
竟日常如醉，流年不暂停。
埋著蓬蒿下，晓月何冥冥。
骨肉消散尽，魂魄几凋零。
遮莫咬铁口，无因读老经。
一向寒山坐，淹留三十年。
昨来访亲友，太半入黄泉。
渐减如残烛，长流似逝川。
今朝对孤影，不觉泪双悬。
相唤采芙蓉，可怜清江里。
游戏不觉暮，屡见狂风起。
浪捧鸳鸯儿，波摇鸂鶒子。
此时居舟楫，浩荡情无已。
吾心似秋月，碧潭清皎洁。
无物堪比伦，教我如何说。
垂柳暗如烟，飞花飘似霰。
夫居离妇州，妇住思夫县。
各在天一涯，何时得相见。
寄语明月楼，莫贮双飞燕。
有酒相招饮，有肉相呼吃。
黄泉前后人，少壮须努力。
玉带暂时华，金钗非久饰。
张翁与郑婆，一去无消息。
可怜好丈夫，身体极棱棱。
春秋未三十，才艺百般能。
金羁逐侠客，玉馔集良朋。
唯有一般恶，不传无尽灯。
桃花欲经夏，风月催不待。
访觅汉时人，能无一个在。
朝朝花迁落，岁岁人移改。
今日扬尘处，昔时为大海。
我见东家女，年可有十八。
西舍竞来问，愿姻夫妻活。
烹羊煮众命，聚头作淫杀。
含笑乐呵呵，啼哭受殃抉。
田舍多桑园，牛犊满厩辙。
肯信有因果，顽皮早晚裂。
眼看消磨尽，当头各自活。
纸袴瓦作裈，到头冻饿杀。
我见百十狗，个个毛狰狞。
卧者渠自卧，行者渠自行。
投之一块骨，相与啀喍争。
良由为骨少，狗多分不平。
极目兮长望，白云四茫茫。
鸱鸦饱腲腇，鸾凤饥彷徨。
骏马放石碛，蹇驴能至堂。
天高不可问，鹪鵊在沧浪。
洛阳多女儿，春日逞华丽。
共折路边花，各持插高髻。
髻高花匼匝，人见皆睥睨。
别求醦醦怜，将归见夫婿。
春女衒容仪，相将南陌陲。
看花愁日晚，隐树怕风吹。
年少从傍来，白马黄金羁。
何须久相弄，儿家夫婿知。
群女戏夕阳，风来满路香。
缀裙金蛱蝶，插髻玉鸳鸯。
角婢红罗缜，阉奴紫锦裳。
为观失道者，鬓白心惶惶。
若人逢鬼魅，第一莫惊懅。
捺硬莫采渠，呼名自当去。
烧香请佛力，礼拜求僧助。
蚊子叮铁牛，无渠下觜处。
浩浩黄河水，东流长不息。
悠悠不见清，人人寿有极。
苟欲乘白云，曷由生羽翼。
唯当鬒发时，行住须努力。
乘兹朽木船，采彼纴婆子。
行至大海中，波涛复不止。
唯赍一宿粮，去岸三千里。
烦恼从何生，愁哉缘苦起。
默默永无言，后生何所述。
隐居在林薮，智日何由出。
枯槁非坚卫，风霜成夭疾。
土牛耕石田，未有得稻日。
山中何太冷，自古非今年。
沓嶂恒凝雪，幽林每吐烟。
草生芒种后，叶落立秋前。
此有沈迷客，窥窥不见天。
山客心悄悄，常嗟岁序迁。
辛勤采芝朮，搜斥讵成仙。
庭廓云初卷，林明月正圆。
不归何所为，桂树相留连。
有人兮山楹，云卷兮霞缨。
秉芳兮欲寄，路漫漫兮难征。
心惆怅兮狐疑，年老已无成。
众喔咿斯，蹇独立兮忠贞。
猪吃死人肉，人吃死猪肠。
猪不嫌人臭，人反道猪香。
猪死抛水内，人死掘土藏。
彼此莫相啖，莲花生沸汤。
快哉混沌身，不饭复不尿。
遭得谁钻凿，因兹立九窍。
朝朝为衣食，岁岁愁租调。
千个争一钱，聚头亡命叫。
啼哭缘何事，泪如珠子颗。
应当有别离，复是遭丧祸。
所为在贫穷，未能了因果。
冢间瞻死尸，六道不干我。
妇女慵经织，男夫懒耨田。
轻浮耽挟弹，跕躧拈抹弦。
冻骨衣应急，充肠食在先。
今谁念于汝，苦痛哭苍天。
不行真正道，随邪号行婆。
口惭神佛少，心怀嫉妒多。
背后噇鱼肉，人前念佛陀。
如此修身处，难应避奈何。
世有一等愚，茫茫恰似驴。
还解人言语，贪淫状若猪。
险巇难可测，实语却成虚。
谁能共伊语，令教莫此居。
有汉姓傲慢，名贪字不廉。
一身无所解，百事被他嫌。
死恶黄连苦，生怜白蜜甜。
吃鱼犹未止，食肉更无厌。
纵你居犀角，饶君带虎睛。
桃枝将辟秽，蒜壳取为璎。
暖腹茱萸酒，空心枸杞羹。
终归不免死，浪自觅长生。
卜择幽居地，天台更莫言。
猿啼溪雾冷，岳色草门连。
折叶覆松室，开池引涧泉。
已甘休万事，采蕨度残年。
益者益其精，可名为有益。
易者易其形，是名之有易。
能益复能易，当得上仙籍。
无益复无易，终不免死厄。
徒劳说三史，浪自看五经。
洎老检黄籍，依前住白丁。
筮遭连蹇卦，生主虚危星。
不及河边树，年年一度青。
碧涧泉水清，寒山月华白。
默知神自明，观空境逾寂。
我今有一襦，非罗复非绮。
借问作何色，不红亦不紫。
夏天将作衫，冬天将作被。
冬夏递互用，长年只这是。
白拂栴檀柄，馨香竟日闻。
柔和如卷雾，摇拽似行云。
礼奉宜当暑，高提复去尘。
时时方丈内，将用指迷人。
贪爱有人求快活，不知祸在百年身。
但看阳焰浮沤水，便觉无常败坏人。
丈夫志气直如铁，无曲心中道自真。
行密节高霜下竹，方知不枉用心神。
多少般数人，百计求名利。
心贪觅荣华，经营图富贵。
心未片时歇，奔突如烟气。
家眷实团圆，一呼百诺至。
不过七十年，冰消瓦解置。
死了万事休，谁人承后嗣。
水浸泥弹丸，方知无意智。
贪人好聚财，恰如枭爱子。
子大而食母，财多还害己。
散之即福生，聚之即祸起。
无财亦无祸，鼓翼青云里。
去家一万里，提剑击匈奴。
得利渠即死，失利汝即殂。
渠命既不惜，汝命亦何辜。
教汝百胜术，不贪为上谟。
瞋是心中火，能烧功德林。
欲行菩萨道，忍辱护真心。
汝为埋头痴兀兀，爱向无明罗刹窟。
再三劝你早修行，是你顽痴心恍惚。
不肯信受寒山语，转转倍加业汩汩。
直待斩首作两段，方知自身奴贼物。
恶趣甚茫茫，冥冥无日光。
人间八百岁，未抵半宵长。
此等诸痴子，论情甚可伤。
劝君求出离，认取法中王。
世有多解人，愚痴徒苦辛。
不求当来善，唯知造恶因。
五逆十恶辈，三毒以为亲。
一死入地狱，长如镇库银。
天高高不穷，地厚厚无极。
动物在其中，凭兹造化力。
争头觅饱暖，作计相啖食。
因果都未详，盲儿问乳色。
天下几种人，论时色数有。
贾婆如许夫，黄老元无妇。
卫氏儿可怜，钟家女极丑。
渠若向西行，我便东边走。
贤士不贪婪，痴人好炉冶。
麦地占他家，竹园皆我者。
努膊觅钱财，切齿驱奴马。
须看郭门外，垒垒松柏下。
唝唝买鱼肉，担归喂妻子。
何须杀他命，将来活汝己。
此非天堂缘，纯是地狱滓。
徐六语破堆，始知没道理。
有人把椿树，唤作白栴檀。
学道多沙数，几个得泥丸。
弃金却担草，谩他亦自谩。
似聚砂一处，成团也大难。
蒸砂拟作饭，临渴始掘井。
用力磨碌砖，那堪将作镜。
佛说元平等，总有真如性。
但自审思量，不用闲争竞。
推寻世间事，子细总皆知。
凡事莫容易，尽爱讨便宜。
护即弊成好，毁即是成非。
故知杂滥口，背面总由伊。
冷暖我自量，不信奴唇皮。
蹭蹬诸贫士，饥寒成至极。
闲居好作诗，札札用心力。
贱他言孰采，劝君休叹息。
题安糊饼上，乞狗也不吃。
欲识生死譬，且将冰水比。
水结即成冰，冰消返成水。
已死必应生，出生还复死。
冰水不相伤，生死还双美。
寻思少年日，游猎向平陵。
国使职非愿，神仙未足称。
联翩骑白马，喝兔放苍鹰。
不觉大流落，皤皤谁见矜。
偃息深林下，从生是农夫。
立身既质直，出语无谄谀。
保我不鉴璧，信君方得珠。
焉能同泛滟，极目波上凫。
不须攻人恶，何用伐己善。
行之则可行，卷之则可卷。
禄厚忧积大，言深虑交浅。
闻兹若念兹，小子当自见。
富儿会高堂，华灯何炜煌。
此时无烛者，心愿处其傍。
不意遭排遣，还归暗处藏。
益人明讵损，顿讶惜余光。
世有聪明士，勤苦探幽文。
三端自孤立，六艺越诸君。
神气卓然异，精彩超众群。
不识个中意，逐境乱纷纷。
层层山水秀，烟霞锁翠微。
岚拂纱巾湿，露沾蓑草衣。
足蹑游方履，手执古藤枝。
更观尘世外，梦境复何为。
满卷才子诗，溢壶圣人酒。
行爱观牛犊，坐不离左右。
霜露入茅檐，月华明瓮牖。
此时吸两瓯，吟诗五百首。
施家有两儿，以艺干齐楚。
文武各自备，托身为得所。
孟公问其术，我子亲教汝。
秦卫两不成，失时成龃龉。
止宿鸳鸯鸟，一雄兼一雌。
衔花相共食，刷羽每相随。
戏入烟霄里，宿归沙岸湄。
自怜生处乐，不夺凤凰池。
或有衒行人，才艺过周孔。
见罢头兀兀，看时身侗侗。
绳牵未肯行，锥刺犹不动。
恰似羊公鹤，可怜生氃氋。
少小带经锄，本将兄共居。
缘遭他辈责，剩被自妻疏。
抛绝红尘境，常游好阅书。
谁能借斗水，活取辙中鱼。
变化计无穷，生死竟不止。
三途鸟雀身，五岳龙鱼已。
世浊作羊兒羺，时清为騄耳。
前回是富儿，今度成贫士。
书判全非弱，嫌身不得官。
铨曹被拗折，洗垢觅疮瘢。
必也关天命，今冬更试看。
盲儿射雀目，偶中亦非难。
贫驴欠一尺，富狗剩三寸。
若分贫不平，中半富与困。
始取驴饱足，却令狗饥顿。
为汝熟思量，令我也愁闷。
柳郎八十二，蓝嫂一十八。
夫妻共百年，相怜情狡猾。
弄璋字乌虎免，掷瓦名婠妠。
屡见枯杨荑，常遭青女杀。
大有饥寒客，生将兽鱼殊。
长存磨石下，时哭路边隅。
累日空思饭，经冬不识襦。
唯赍一束草，并带五升麸。
赫赫谁虎瓦肆，其酒甚浓厚。
可怜高幡帜，极目平升斗。
何意讶不售，其家多猛狗。
童子欲来沽，狗咬便是走。
吁嗟浊滥处，罗刹共贤人。
谓是等流类，焉知道不亲。
狐假师子势，诈妄却称珍。
铅矿入炉冶，方知金不知。
田家避暑月，斗酒共谁欢?
杂杂排山果，疏疏围酒樽。
芦莦将代席，蕉叶且充盘。
醉后支颐坐，须弥小弹丸。
个是何措大，时来省南院。
年可三十余，曾经四五选。
囊里无青蚨，箧中有黄绢。
行到食店前，不敢暂回面。
为人常吃用，爱意须悭惜。
老去不自由，渐被他推斥。
送向荒山头，一生愿虚掷。
亡羊罢补牢，失意终无极。
浪造凌霄阁，虚登百尺楼。
养生仍夭命，诱读讵封侯。
不用从黄口，何须厌白头。
未能端似箭，且莫曲如钩。
云山叠叠连天碧，路僻林深无客游。
远望孤蟾明皎皎，近闻群鸟语啾啾。
老夫独坐栖青嶂，少室闲居任白头。
可叹往年与今日，无心还似水东流。
富贵疏亲聚，只为多钱米。
贫贱骨肉离，非关少兄弟。
急须归去来，招贤阁未启。
浪行朱雀街，踏破皮鞋底。
我见一痴汉，仍居三两妇。
养得八九儿，总是随宜手。
丁防是新差，资财非旧有。
黄蘖作驴鞦，始知苦在后。
新谷尚未熟，旧谷今已无。
就贷一斗许，门外立踟蹰。
夫出教问妇，妇出遣问夫。
悭惜不救乏，财多为累愚。
大有好笑事，略陈三五个。
张公富奢华，孟子贫轗轲。
只取侏儒饱，不怜方朔饿。
巴歌唱者多，白雪无人和。
老翁娶少妇，发白妇不耐。
老婆嫁少夫，面黄夫不爱。
老翁娶老婆，一一无弃背。
少妇嫁少夫，两两相怜态。
雍容美少年，博览诸经史。
尽号曰先生，皆称为学士。
未能得官职，不解秉耒耜。
冬披破布衫，盖是书误己。
鸟语情不堪，其时卧草庵。
樱桃红烁烁，杨柳正毵毵。
旭日衔青嶂，晴云洗渌潭。
谁知出尘俗，驭上寒山南。
昨日何悠悠，场中可怜许。
上为桃李径，下作兰荪渚。
复有绮罗人，舍中翠毛羽。
相逢欲相唤，脉脉不能语。
丈夫莫守困，无钱须经纪。
养得一牸牛，生得五犊子。
犊子又生儿，积数无穷已。
寄语陶朱公，富与君相似。
之子何惶惶，卜居须自审。
南方瘴疠多，北地风霜甚。
荒陬不可居，毒川难可饮。
魂兮归去来，食我家园葚。
昨夜梦还家，见妇机中织。
驻梭如有思，擎梭似无力。
呼之回面视，况复不相识。
应是别多年，鬓毛非旧色。
人生不满百，常怀千载忧。
自身病始可，又为子孙愁。
下视禾根土，上看桑树头。
秤锤落东海，到底始知休。
世有一等流，悠悠似木头。
出语无知解，云我百不忧。
问道道不会，问佛佛不求。
子细推寻著，茫然一场愁。
董郎年少时，出入帝京里。
衫作嫩鹅黄，容仪画相似。
常骑踏雪马，拂拂红尘起。
观者满路傍，个是谁家子?
个是谁家子，为人大被憎。
痴心常愤愤，肉眼醉瞢瞢。
见佛不礼佛，逢僧不施僧。
唯知打大脔，除此百无能。
人以身为本，本以心为柄。
本在心莫邪，心邪丧本命。
未能免此殃，何言懒照镜。
不念金刚经，却令菩萨病。
城北仲家翁，渠家多酒肉。
仲翁妇死时，吊客满堂屋。
仲翁自身亡，能无一人哭。
吃他杯脔者，何太冷心腹。
下愚读我诗，不解却嗤诮。
中庸读我诗，思量云甚要。
上贤读我诗，把著满面笑。
杨修见幼妇，一览便知妙。
自有悭惜人，我非悭惜辈。
衣单为舞穿，酒尽缘歌啐。
当取一腹饱，莫令两脚儽。
蓬蒿钻髑髅，此日君应悔。
我行经古坟，泪尽嗟存没。
冢破压黄肠，棺穿露白骨。
奇欠斜有瓮瓶，掁拨无簪笏。
风至揽其中，灰尘乱土孛土孛。
夕阳赫西山，草木光晔晔。
复有朦胧处，松萝相连接。
此中多伏虎，见我奋迅鬣。
手中无寸刃，争不惧慑慑。
出身既扰扰，世事非一状。
未能舍流俗，所以相追访。
昨吊徐五死，今送刘三葬。
终日不得闲，为此心凄怆。
有乐且须乐，时哉不可失。
虽云一百年，岂满三万日。
寄世是须臾，论钱莫啾唧。
孝经末后章，委曲陈情毕。
独坐常忽忽，情怀何悠悠。
山腰云缦缦，谷口风飕飕。
猿来树袅袅，鸟入林啾啾。
时催鬓飒飒，岁尽老惆惆。
一人好头肚，六艺尽皆通。
南见驱归北，西风趁向东。
长漂如泛萍，不息似飞蓬。
问是何等色，姓贫名曰穷。
他贤君即受，不贤君莫与。
君贤他见容，不贤他亦拒。
嘉善矜不能，仁徒方得所。
劝逐子张言，抛却卜商语。
俗薄真成薄，人心个不同。
殷翁笑柳老，柳老笑殷翁。
何故两相笑，俱行譣诐中。
装车竞嵽嵲，翻载各泷涷。
是我有钱日，恒为汝贷将。
汝今既饱暖，见我不分张。
须忆汝欲得，似我今承望。
有无更代事，劝汝熟思量。
人生一百年，佛说十二部。
慈悲如野鹿，瞋忿似家狗。
家狗趁不去，野鹿常好走。
欲伏猕猴心，须听狮子吼。
教汝数般事，思量知我贤。
极贫忍卖屋，才富须买田。
空腹不得走，枕头须莫眠。
此言期众见，挂在日东边。
寒山多幽奇，登者皆恒慑。
月照水澄澄，风吹草猎猎。
凋梅雪作花，杌木云充叶。
触雨转鲜灵，非晴不可涉。
有树先林生，计年逾一倍。
根遭陵谷变，叶被风霜改。
咸笑外凋零，不怜内文采。
皮肤脱落尽，唯有贞实在。
寒山有裸虫，身白而头黑。
手把两卷书，一道将一德。
住不安釜灶，行不赍衣裓。
常持智慧剑，拟破烦恼贼。
有人畏白首，不肯舍朱绂。
采药空求仙，根苗乱挑掘。
数年无效验，痴意瞋怫郁。
猎师披袈裟，元非汝使物。
昔时可可贫，今朝最贫冻。
作事不谐和，触途成倥偬。
行泥屡脚屈，坐社频腹痛。
失却斑猫儿，老鼠围饭瓮。
我见世间人，堂堂好仪相。
不报父母恩，方寸底模样。
欠负他人钱，蹄穿始惆怅。
个个惜妻儿，爷娘不供养。
兄弟似冤家，心中长怅怏，
忆昔少年时，求神愿成长。
今为不孝子，世间多此样。
买肉自家噇，抹觜道我畅。
自逞说喽罗，聪明无益当。
牛头努目瞋，出去始时晌。
择佛烧好香，拣僧归供养。
罗汉门前乞，趁却闲和尚。
不悟无为人，从来无相状。
封疏请名僧，儭钱两三样。
云光好法师，安角在头上。
汝无平等心，圣贤俱不降。
凡圣皆混然，劝君休取相。
我法妙难思，天龙尽回向。
我今稽首礼，无上法中王。
慈悲大喜舍，名称满十方。
众生作依怙，智慧身金刚。
顶礼无所著，我师大法王。
可贵天然物，独一无伴侣。
觅他不可见，出入无门户。
促之在方寸，延之一切处。
你若不信爱，相逢不相遇。
余家有一窟，窟中无一物。
净洁空堂堂，光华明日日。
蔬食养微躯，布裘遮幻质。
任你千圣现，我有天真佛。
男儿大丈夫，作事莫莽卤。
劲挺铁石心，直取菩提路。
邪路不用行，行之枉辛苦。
不要求佛果，识取心王主。
粤自居寒山，曾经几万载。
任运遁林泉，栖迟观自在。
寒岩人不到，白云常叆叇。
细草作卧褥，青天为被盖。
快活枕石头，天地任变改。
可重是寒山，白云常自闲。
猿啼畅道内，虎啸出人间。
独步石可履，孤吟藤好攀。
松风清飒飒，鸟语声口宫口宫。
闲自访高僧，烟山万万层。
师亲指归路，月挂一轮灯。
闲游华顶上，日朗昼光辉。
四顾晴空里，白云同鹤飞。
世有多事人，广学诸知见。
不识本真性，与道转悬远。
若能明实相，岂用陈虚愿。
一念了自心，开佛之知见。
寒山有一宅，宅中无阑隔。
六门左右通，堂中见天碧。
房房虚索索，东壁打西壁。
其中一物无，免被人来惜。
寒到烧软火，饥来煮菜吃。
不学田舍翁，广置牛庄宅。
尽作地狱业，一入何曾极。
好好善思量，思量知轨则。
侬家暂下山，入到城隍里。
逢见一群女，端正容貌美。
头戴蜀样花，燕脂涂粉腻。
金钏镂银朵，罗衣绯红紫。
朱颜类神仙，香带氛氲气。
时人皆顾盼，痴爱染心意。
谓言世无双，魂影随他去。
狗咬枯骨头，虚自舐唇齿。
不解返思量，与畜何曾异。
今成白发婆，老陋若精魅。
无始由狗心，不超解脱地。
一自遁寒山，养命餐山果。
平生何所忧，此世随缘过。
日月如逝川，光阴石中火。
任你天地移，我畅岩中坐。
我见世间人，茫茫走路尘。
不知此中事，将何为去津。
荣华能几日，眷属片时亲。
纵有千斤金，不如林下贫。
自闻梁朝日，四依诸贤士。
宝志万回师，四仙傅大士。
显扬一代教，作时如来使。
造建僧伽蓝，信心归佛理。
虽乃得如斯，有为多患累。
与道殊悬远，折西补东尔。
不达无为功，损多益少利。
有声而无形，至今何处去。
吁嗟贫复病，为人绝友亲。
瓮里长无饭，甑中屡生尘。
蓬庵不免雨，漏榻劣容身。
莫怪今憔悴，多愁定损人。
养女畏太多，已生须训诱。
捺头遣小心，鞭背令缄口。
未解乘机杼，那堪事箕帚。
张婆语驴驹，汝大不如母。
秉志不可卷，须知我匪席。
浪造山林中，独卧盘陀石。
辩士来劝余，速令受金璧。
凿墙植蓬蒿，若此非有益。
以我栖迟处，幽深难可论。
无风萝自动，不雾竹长昏。
涧水缘谁咽，山云忽自屯。
午时庵内坐，始觉日头暾。
忆昔遇逢处，人间逐胜游。
乐山登万仞，爱水泛千舟。
送客琵琶谷，携琴鹦鹉洲。
焉知松树下，抱膝冷飕飕。
报汝修道者，进求虚劳神。
人有精灵物，无字复无文。
呼时历历应，隐处不居存。
叮咛善保护，勿令有点痕。
去年春鸟鸣，此时思弟兄。
今年秋菊烂，此时思发生。
绿水千肠咽，黄云四面平。
哀哉百年内，肠断忆咸京。
多少天台人，不识寒山子。
莫知真意度，唤作闲言语。
一住寒山万事休，更无杂念挂心头。
闲于石壁题诗句，任运还同不系舟。
可惜百年屋，左倒右复倾。
墙壁分散尽，木植乱差横。
砖瓦片片落，朽烂不堪停。
狂风吹蓦榻，再竖卒难成。
精神殊爽爽，形貌极堂堂。
能射穿七札，读书览五行。
经眠虎头枕，昔坐象牙床。
若无一堵物，不啻冷如霜。
笑我田舍儿，头颊底絷涩。
巾子未曾高，腰带长时急。
非是不及时，无钱趁不及。
一日有钱财，浮图顶上立。
买肉血耳舌耳舌，买鱼跳鱍鱍。
君身招罪累，妻子成快活。
才死渠便嫁，他人谁敢遏。
一朝如破床，两个当头脱。
客难寒山子，君诗无道理。
吾观乎古人，贫贱不为耻。
应之笑此言，谈何疏阔矣。
愿君似今日，钱是急事尔。
从生不往来，至死无仁义。
言既有枝叶，心怀便险诐。
若其开小道，缘此生大伪。
诈说造云梯，削之成棘刺。
一瓶铸金成，一瓶埏泥出。
二瓶任君看，那个瓶牢实?
欲知瓶有二，须知业非一。
将此验生因，修行在今日。
摧残荒草庐，其中烟火蔚。
借问群小儿，生来凡几日。
门外有三车，迎之不肯出。
饱食腹膨脝，个是痴顽物。
有身与无身，是我复非我。
如此审思量，迁延倚岩坐。
足间青草生，顶上红尘堕。
已见俗中人，灵床施酒果。
昨见河边树，摧残不可论。
二三余干在，千万斧刀痕。
霜凋萎疏叶，波冲枯朽根。
生处当如此，何用怨乾坤。
余见僧繇性希奇，巧妙间生梁朝时。
道子飘然为殊特，二公善绘手毫挥。
逞画图真意气异，龙行鬼走神巍巍。
饶邈虚空写尘迹，无因画得志公师。
久住寒山凡几秋，独吟歌曲绝无忧。
蓬扉不掩常幽寂，泉涌甘浆长自流。
石室地炉砂鼎沸，松黄柏茗乳香瓯。
饥餐一粒伽陀药，心地调和倚石头。
丹丘迥耸与云齐，空里五峰遥望低。
雁塔高排出青嶂，禅林古殿入虹蜺。
风摇松叶赤城秀，雾吐中岩仙路迷。
碧落千山万仞现，藤萝相接次连溪。
千生万死凡几生，生死来去转迷情。
不识心中无价宝，犹似盲驴信脚行。
老病残年百有余，面黄头白好山居。
布裘拥质随缘过，岂羡人间巧样模。
心神用尽为名利，百种贪婪进己躯。
浮生幻化如灯烬，冢内埋身是有无。
世间何事最堪嗟，尽是三途造罪楂。
不学白云岩下客，一条寒衲是生涯。
秋到任他林落叶，春来从你树开花。
三界横眠闲无事，明月清风是我家。
昔年曾到大海游，为采摩尼誓恳求。
直到龙宫深密处，金关锁断主神愁。
龙王守护安耳里，剑客星挥无处搜。
贾客却归门内去，明珠元在我心头。
众星罗列夜明深，岩点孤灯月未沈。
圆满光华不磨莹，挂在青天是我心。
千年石上古人踪，万丈岩前一点空。
明月照时常皎洁，不劳寻讨问西东。
寒山顶上月轮孤，照见晴空一物无。
可贵天然无价宝，埋在五阴溺身躯。
我向前溪照碧流，或向岩边坐盘石。
心似孤云无所依，悠悠世事何须觅。
我家本住在寒山，石岩栖息离烦缘。
泯时万象无痕迹，舒处周流遍大千。
光影腾辉照心地，无有一法当现前。
方知摩尼一颗珠，解用无方处处圆。
世人何事可吁嗟，苦乐交煎勿底涯。
生死往来多少劫，东西南北是谁家。
张王李赵权时姓，六道三途事似麻。
只为主人不了绝，遂招迁谢逐迷邪。
余家本住在天台，云路烟深绝客来。
千仞岩峦深可遁，万重谿涧石楼台。
桦巾木屐沿流步，布裘藜杖绕山回。
自觉浮生幻化事，逍遥快乐实善哉。
怜底众生病，餐尝略不厌。
蒸豚搵蒜酱，炙鸭点椒盐。
去骨鲜鱼脍，兼皮熟肉脸。
不知他命苦，只取自家甜。
读书岂免死，读书岂免贫。
何以好识字，识字胜他人。
丈夫不识字，无处可安身。
黄连搵蒜酱，忘计是苦辛。
我见瞒人汉，如篮盛水走。
一气将归家，篮里何曾有。
我见被人瞒，一似园中韭。
日日被刀伤，天生还自有。
不见朝垂露，日烁自消除。
人身亦如此，阎浮是寄居。
切莫因循过，且令三毒祛。
菩提即烦恼，尽令无有余。
水清澄澄莹，彻底自然见。
心中无一事，水清众兽现。
心若不妄起，永劫无改变。
若能如是知，是知无背面。
自从到此天台境，经今早度几冬春。
山水不移人自老，见却多少后生人。
说食终不饱，说衣不免寒。
饱吃须是饭，著衣方免寒。
不解审思量，只道求佛难。
回心即是佛，莫向外头看。
可畏轮回苦，往复似翻尘。
蚁巡环未息，六道乱纷纷。
改头换面孔，不离旧时人。
速了黑暗狱，无令心性昏。
可畏三界轮，念念未曾息。
才始似出头，又却遭沈溺。
假使非非想，盖缘多福力。
争似识真源，一得即永得。
昨日游峰顶，下窥千尺崖。
临危一株树，风摆两枝开。
雨漂即零落，日晒作尘埃。
嗟见此茂秀，今为一聚灰。
自古多少圣，叮咛教自信。
人根性不等，高下有利钝。
真佛不肯认，置功枉受困。
不知清净心，便是法王印。
我闻天台山，山中有琪树。
永言欲攀之，莫晓石桥路。
缘此生悲叹，幸居将已慕。
今日观镜中，飒飒鬓垂素。
养子不经师，不及都亭鼠。
何曾见好人，岂闻长者语。
为染在薰莸，应须择朋侣。
五月贩鲜鱼，莫教人笑汝。
徒闭蓬门坐，频经石火迁。
唯闻人作鬼，不见鹤成仙。
念此那堪说，随缘须自怜。
回瞻郊郭外，古墓犁为田。
时人见寒山，各谓是风颠。
貌不起人目，身唯布裘缠。
我语他不会，他语我不言。
为报往来者，可来保寒山。
自在白云间，从来非买山。
下危须策杖，上险捉藤攀。
涧底松常翠，谿边石自斑。
友朋虽阻绝，春至鸟口宫口宫。
我在村中住，众推无比方。
昨日到城下，却被狗形相。
或嫌袴太窄，或说衫少长。
挛却鹞子眼，雀儿舞堂堂。
死生元有命，富贵本由天。
此是古人语，吾今非谬传。
聪明好短命，痴騃却长年。
钝物丰财宝，醒醒汉无钱。
国以人为本，犹如树因地。
地厚树扶疏，地薄树憔悴。
不得露其根，枝枯子先坠。
决陂以取鱼，是取一期利。
众生不可说，何意许颠邪。
面上两恶鸟，心中三毒蛇。
是渠作障碍，使你事烦拏。
举手高弹指，南无佛陀耶。
自乐平生道，烟萝石洞间。
野情多放旷，长伴白云间。
有路不通世，无心孰可攀。
石床孤夜坐，圆月上寒山。
大海水无边，鱼龙万万千。
递互相食啖，冗冗痴肉团。
为心不了绝，妄想起如烟。
性月澄澄朗，廓尔照无边。
自见天台顶，孤高出众群。
风摇松竹韵，月现海潮频。
下望青山际，谈玄有白云。
野情便山水，本志慕道伦。
三五痴后生，作事不真实。
未读十卷书，强把雌黄笔。
将他儒行篇，唤作贼盗律。
脱体似蟫虫，咬破他书帙。
心高如山岳，人我不伏人。
解讲围陀典，能谈三教文。
心中无惭愧，破戒违律文。
自言上人法，称为第一人。
愚者皆赞叹，智者抚掌笑。
阳焰虚空花，岂得免生老。
不如百不解，静坐绝忧恼。
如许多宝贝，海中乘坏舸。
前头失却桅，后头又无柁。
宛转任风吹，高低随浪簸。
如何得到岸，努力莫端坐。
我见凡愚人，多畜资财谷。
饮酒食生命，谓言我富足。
莫知地狱深，唯求上天福。
罪业如毗富，岂得免灾毒。
财主忽然死，争共当头哭。
供僧读文疏，空是鬼神禄。
福田一个无，虚设一群秃。
不如早觉悟，莫作黑暗狱。
狂风不动树，心真无罪福。
寄语冗冗人，叮咛再三读。
劝你三界子，莫作勿道理。
理短被他欺，理长不奈你。
世间浊滥人，恰似黍粘子。
不见无事人，独脱无能比。
早须返本源，三界任缘起。
清净入如流，莫饮无明水。
三界人蠢蠢，六道人茫茫。
贪财爱淫欲，心恶若豺狼。
地狱如箭射，极苦若为当。
兀兀过朝夕，都不别贤良。
好恶总不识，犹如猪及羊。
共语如木石，嫉妒似颠狂。
不自见己过，如猪在圈卧。
不知自偿债，却笑牛牵磨。
人生在尘蒙，恰似盆中虫。
终日行绕绕，不离其盆中。
神仙不可得，烦恼计无穷。
岁月如流水，须臾作老翁。
寒山出此语，复似颠狂汉。
有事对面说，所以足人怨。
心真出语直，直心无背面。
临死度奈河，谁是喽罗汉。
冥冥泉台路，被业相拘绊。
我见多知汉，终日用心神。
岐路逞喽罗，欺谩一切人。
唯作地狱滓，不修正直因。
忽然无常至，定知乱纷纷。
寄语诸仁者，复以何为怀。
达道见自性，自性即如来。
天真元具足，修证转差回。
弃本却逐末，只守一场呆。
世有一般人，不恶又不善。
不识主人公，随客处处转。
因循过时光，浑是痴肉脔。
虽有一灵台，如同客作汉。
常闻释迦佛，先受然灯记。
然灯与释迦，只论前后智。
前后体非殊，异中无有异。
一佛一切佛，心是如来地。
常闻国大臣，朱紫簪缨禄。
富贵百千般，贪荣不知辱。
奴马满宅舍，金银盈帑屋。
痴福暂时扶，埋头作地狱。
忽死万事休，男女当头哭。
不知有祸殃，前路何疾速。
家破冷飕飕，食无一粒粟。
冻饿苦凄凄，良由不觉触。
上人心猛利，一闻便知妙。
中流心清净，审思云甚要。
下士钝暗痴，顽皮最难裂。
直待血淋头，始知自摧灭。
看取开眼贼，闹市集人决。
死尸弃如尘，此时向谁说。
男儿大丈夫，一刀两段截。
人面禽兽心，造作何时歇。
我有六兄弟，就中一个恶。
打伊又不得，骂伊又不著。
处处无奈何，耽财好淫杀。
见好埋头爱，贪心过罗刹。
阿爷恶见伊，阿娘嫌不悦。
昨被我捉得，恶骂恣情掣。
趁向无人处，一一向伊说。
汝今须改行，覆车须改辙。
若也不信受，共汝恶合杀。
汝受我调伏，我共汝觅活。
从此尽和同，如今过菩萨。
学业攻炉冶，炼尽三山铁。
至今静恬恬，众人皆赞说。
昔日极贫苦，夜夜数他宝。
今日审思量，自家须营造。
掘得一宝藏，纯是水精珠。
大有碧眼胡，密拟买将去。
余即报渠言，此珠无价数。
一生慵懒作，憎重只便轻。
他家学事业，余持一卷经。
无心装褾轴，来去省人擎。
应病则说药，方便度众生。
但自心无事，何处不惺惺。
我见出家人，不入出家学。
欲知真出家，心净无绳索。
澄澄孤玄妙，如如无倚托。
三界任纵横，四生不可泊。
无为无事人，逍遥实快乐。
昨到云霞观，忽见仙尊士。
星冠月帔横，尽云居山水。
余问神仙术，云道若为比。
谓言灵无上，妙药心神秘。
守死待鹤来，皆道乘鱼去。
余乃返穷之，推寻勿道理。
但看箭射空，须臾还坠地。
饶你得仙人，恰似守尸鬼。
心月自精明，万象何能比。
欲知仙丹术，身内元神是。
莫学黄巾公，握愚自守拟。
余家有一宅，其宅无正主。
地生一寸草，水垂一滴露。
火烧六个贼，风吹黑云雨。
子细寻本人，布裹真珠尔。
传语诸公子，听说石齐奴。
僮仆八百人，水碓三十区。
舍下养鱼鸟，楼上吹笙竽。
伸头临白刃，痴心为绿珠。
何以长惆怅，人生似朝菌。
那堪数十年，亲旧凋落尽。
以此思自哀，哀情不可忍。
奈何当奈何，托体归山隐。
褴缕关前业，莫诃今日身。
若言由冢墓，个是极痴人。
到头君作鬼，岂令男女贫。
皎然易解事，作么无精神。
我见黄河水，凡经几度清。
水流如急箭，人世若浮萍。
痴属根本业，无明烦恼坑。
轮回几许劫，只为造迷盲。
二仪既开辟，人乃居其中。
迷汝即吐雾，醒汝即吹风。
惜汝即富贵，夺汝即贫穷。
碌碌群汉子，万事由天公。
余劝诸稚子，急离火宅中。
三车在门外，载你免飘蓬。
露地四衢坐，当天万事空。
十方无上下，来去任西东。
若得个中意，纵横处处通。
可叹浮生人，悠悠何日了。
朝朝无闲时，年年不觉老。
总为求衣食，令心生烦恼。
扰扰百千年，去来三恶道。
时人寻云路，云路杳无踪。
山高多险峻，涧阔少玲珑。
碧嶂前兼后，白云西复东。
欲知云路处，云路在虚空。
寒山栖隐处，绝得杂人过。
时逢林内鸟，相共唱山歌。
瑞草联谿谷，老松枕嵯峨。
可观无事客，憩歇在岩阿。
五岳俱成粉，须弥一寸山。
大海一滴水，吸入在心田。
生长菩提子，遍盖天中天。
语汝慕道者，慎莫绕十缠。
无衣自访觅，莫共狐谋裘。
无食自采取，莫共羊谋羞。
借皮兼借肉，怀叹复怀愁。
皆缘义失所，衣食常不周。
自羡山间乐，逍遥无倚托。
逐日养残躯，闲思无所作。
时披古佛书，往往登石阁。
下窥千尺崖，上有云盘泊。
寒月冷飕飕，身似孤飞鹤。
我见转轮王，千子常围绕。
十善化四天，庄严多七宝。
七宝镇随身，庄严甚妙好。
一朝福报尽，犹若栖芦鸟。
还作牛领虫，六趣受业道。
况复诸凡夫，无常岂长保。
生死如旋火，轮回似麻稻。
不解早觉悟，为人枉虚老。
平野水宽阔，丹丘连四明。
仙都最高秀，群峰耸翠屏。
远远望何极，矹矹势相迎。
独标海隅外，处处播嘉名。
可贵一名山，七宝何能比。
松月飕飕冷，云霞片片起。
匼匝几重山，回还多少里。
谿涧静澄澄，快活无穷已。
我见世间人，生而还复死。
昨朝犹二八，壮气胸襟士。
如今七十过，力困形憔悴。
恰似春日花，朝开夜落尔。
迥耸霄汉外，云里路岧峣。
瀑布千丈流，如铺练一条。
下有栖心窟，横安定命桥。
雄雄镇世界，天台名独超。
盘陀石上坐，谿涧冷凄凄。
静玩偏嘉丽，虚岩蒙雾迷。
怡然憩歇处，日斜树影低。
我自观心地，莲花出淤泥。
隐士遁人间，多向山中眠。
青萝疏麓麓，碧涧响联联。
腾腾且安乐，悠悠自清闲。
免有染世事，心静如白莲。
寄语食肉汉，食时无逗遛。
今生过去种，未来今日修。
只取今日美，不畏来生忧。
老鼠入饭瓮，虽饱难出头。
自从出家后，渐得养生趣。
伸缩四肢全，勤听六根具。
褐衣随春冬，粝食供朝暮。
今日恳恳修，愿与佛相遇。
五言五百篇，七字七十九。
三字二十一，都来六百首。
一例书岩石，自夸云好手。
若能会我诗，真是如来母。
世事绕悠悠，贪生早晚休。
研尽大地石，何时得歇头。
四时周变易，八节急如流。
为报火宅主，露地骑白牛。
可笑五阴窟，四蛇共同居。
黑暗无明烛，三毒递相驱。
伴党六个贼，劫掠法财珠。
斩却魔军辈，安泰湛如苏。
常闻汉武帝，爰及秦始皇。
俱好神仙术，延年竟不长。
金台既摧折，沙丘遂灭亡。
茂陵与骊岳，今日草茫茫。
忆得二十年，徐步国清归。
国清寺中人，尽道寒山痴。
痴人何用疑，疑不解寻思。
我尚自不识，是伊争得知。
低头不用问，问得复何为。
有人来骂我，分明了了知。
虽然不应对，却是得便宜。
语你出家辈，何名为出家。
奢华求养活，继缀族姓家。
美舌甜唇觜，谄曲心钩加。
终日礼道场，持经置功课。
炉烧神佛香，打钟高声和。
六时学客舂，昼夜不得卧。
只为爱钱财，心中不脱洒。
见他高道人，却嫌诽谤骂。
驴屎比麝香，苦哉佛陀耶。
又见出家儿，有力及无力。
上上高节者，鬼神钦道德。
君王分辇坐，诸侯拜迎逆。
堪为世福田，世人须保惜。
下下低愚者，诈现多求觅。
浊滥即可知，愚痴爱财色。
著却福田衣，种田讨衣食。
作债税牛犁，为事不忠直。
朝朝行弊恶，往往痛臀脊。
不解善思量，地狱苦无极。
一朝著病缠，三年卧床席。
亦有真佛性，翻作无明贼。
南无佛陀耶，远远求弥勒。
寒岩深更好，无人行此道。
白云高岫闲，青嶂孤猿啸。
我更何所亲，畅志自宜老。
形容寒暑迁，心珠甚可保。
岩前独静坐，圆月当天耀。
万象影现中，一轮本无照。
廓然神自清，含虚洞玄妙。
因指见其月，月是心枢要。
本志慕道伦，道伦常获亲。
时逢杜源客，每接话禅宾。
谈玄月明夜，探理日临晨。
万机俱泯迹，方识本来人。
元非隐逸士，自号山林人。
仕鲁蒙帻帛，且爱裹疏巾。
道有巢许操，耻为尧舜臣。
猕猴罩帽子，学人避风尘。
自古诸哲人，不见有长存。
生而还复死，尽变作灰尘。
积骨如毗富，别泪成海津。
唯有空名在，岂免生死轮。
今日岩前坐，坐久烟云收。
一道清溪冷，千寻碧嶂头。
白云朝影静，明月夜光浮。
身上无尘垢，心中那更忧。
千云万水间，中有一闲士。
白日游青山，夜归岩下睡。
倏尔过春秋，寂然无尘累。
快哉何所依，静若秋江水。
劝你休去来，莫恼他阎老。
失脚入三途，粉骨遭千捣。
长为地狱人，永隔今生道。
勉你信余言，识取衣中宝。
世间一等流，诚堪与人笑。
出家弊己身，诳俗将为道。
虽著离尘衣，衣中多养蚤。
不如归去来，识取心王好。
高高峰顶上，四顾极无边。
独坐无人知，孤月照寒泉。
泉中且无月，月自在青天。
吟此一曲歌，歌终不是禅。
有个王秀才，笑我诗多失。
云不识蜂腰，仍不会鹤膝。
平侧不解压，凡言取次出。
我笑你作诗，如盲徒咏日。
我住在村乡，无爷亦无娘。
无名无姓第，人唤作张王。
并无人教我，贫贱也寻常。
自怜心的实，坚固等金刚。
寒山出此语，此语无人信。
蜜甜足人尝，黄蘖苦难近。
顺情生喜悦，逆意多瞋恨。
但看木傀儡，弄了一场困。
我见人转经，依他言语会。
口转心不转，心口相违背。
心真无委曲，不作诸缠盖。
但且自省躬，莫觅他替代。
可中作得主，是知无内外。
寒山唯白云，寂寂绝埃尘。
草座山家有，孤灯明月轮。
石床临碧沼，虎鹿每为邻。
自羡幽居乐，长为象外人。
鹿生深林中，饮水而食草。
伸脚树下眠，可怜无烦恼。
系之在华堂，肴膳极肥好。
终日不肯尝，形容转枯槁。
花上黄莺子，口宫口宫声可怜，
美人颜似玉，对此弄鸣弦。
玩之能不足，眷恋在龆年。
花飞鸟亦散，洒泪秋风前。
栖迟寒岩下，偏讶最幽奇。
携篮采山茹，挈笼摘果归。
蔬斋敷茅坐，啜啄食紫芝。
清沼濯瓢钵，杂和煮稠稀。
当阳拥裘坐，闲读古人诗。
昔日经行处，今复七十年。
故人无来往，埋在古冢间。
余今头已白，犹守片云山。
为报后来子，何不读古言。
欲向东岩去，于今无量年。
昨来攀葛上，半路困风烟。
径窄衣难进，苔粘履不全。
住兹丹桂下，且枕白云眠。
我见利智人，观者便知意。
不假寻文字，直入如来地。
心不逐诸缘，意根不妄起。
心意不生时，内外无余事。
身著空花衣，足蹑龟毛履。
手把兔角弓，拟射无明鬼。
君看叶里花，能得几时好。
今日畏人攀，明朝待谁扫。
可怜娇艳情，年多转成老。
将世比于花，红颜岂长保。
画栋非吾宅，松林是我家。
一生俄尔过，万事莫言赊。
济渡不造筏，漂沦为采花。
善根今未种，何日见生芽。
出生三十年，当游千万里。
行江青草合，入塞红尘起。
炼药空求仙，读书兼咏史。
今日归寒山，枕流兼洗耳。
寒山无漏岩，其岩甚济要。
八风吹不动，万古人传妙。
寂寂好安居，空空离讥诮。
孤月夜长明，圆日常来照。
虎丘兼虎谿，不用相呼召。
世间有王傅，莫把同周邵。
我自遁寒岩，快活长歌笑。
沙门不持戒，道士不服药。
自古多少贤，尽在青山脚。
有人笑我诗，我诗合典雅。
不烦郑氏笺，岂用毛公解。
不恨会人稀，只为知音寡。
若遣趁宫商，余病莫能罢。
忽遇明眼人，即自流。


《牡丹》  [唐]李商隐
锦帏初卷卫夫人，绣被犹堆越鄂君。
垂手乱翻雕玉佩，招腰争舞郁金裙。
石家蜡烛何曾剪，荀令香炉可待熏。
我是梦中传彩笔，欲书花叶寄朝云。


《白云泉》  [唐]白居易
天平山上白云泉，云自无心水自闲。
何必奔冲山下去，更添波浪向人间。


《暗香·旧时月色》  [宋]姜夔
此两曲，石湖把玩不已。
使工妓隶习之，音节谐婉。
乃名之曰暗香、疏影旧时月色，
算几番照我，梅边吹笛。
唤起玉人，不管清寒与攀摘。
何逊而今渐老，都忘却、春风词笔。
但怪得、竹外疏花，香冷入瑶席。
江国，正寂寂。
叹寄与路遥，夜雪初积。
翠尊易泣，红萼无言耿想忆。
长记曾携手处，千树压、西湖寒碧。
又片片、吹尽也，几时见得。


《太常引·一轮秋影转金波》  [宋]辛弃疾
一轮秋影转金波。
飞镜又重磨。
把酒问姮娥。
被白发、欺人奈何。
乘风好去，长空万里，直下看山河。
斫去桂婆娑。
人道是、清光更多。


《西江月 黄陵庙》  [宋]张孝祥
满载一船秋色，平铺十里湖光。
波神留我看斜阳。
放起鳞鳞细浪。
明日风回更好，今宵露宿何妨。
水晶宫里奏霓裳。
准拟岳阳楼上。


《浣溪沙》  [宋]李清照
小院闲窗春色深。
重帘未卷影沈沈。
倚楼无语理瑶琴。
远岫出山催薄暮，
细风吹雨弄轻阴。
梨花欲谢恐难禁。


《江城子·腻红匀脸衬檀唇》  [宋]苏轼
腻红匀脸衬檀唇。
晚妆新。
暗伤春。
手捻花枝，谁会两眉颦。
连理带头双飞燕，留待与、个中人。
淡烟笼月绣帘阴。
画堂深。
夜沈沈、谁道连理，能系得人心。
一自绿窗偷见后，便憔悴、到如今。


《浣溪沙》  [宋]苏轼
四面垂杨十里荷。
问云何处最花多。
画楼南畔夕阳和。
天气乍凉人寂寞，光阴须得酒消磨。
且来花里听笙歌。


《浣溪沙》  [宋]苏轼
桃李溪边驻画轮。
鹧鸪声里倒清尊。
夕阳虽好近黄昏。
香在衣裳妆在臂，水连芳草月连云。
几时归去不销魂。


《沁园春·孤馆灯青》  [宋]苏轼
孤馆灯青，野店鸡号，旅枕梦残。
渐月华收练，晨霜耿耿；云山摛锦，朝露漙漙。
世路无穷，劳生有限，似此区区长鲜欢。
微吟罢，凭征鞍无语，往事千端。
当时共客长安，似二陆初来俱少年。
有笔头千字，胸中万卷；致君尧舜，此事何难？
用舍由时，行藏在我，袖手何妨闲处看。
身长健，但优游卒岁，且斗尊前。


《浣溪沙》  [宋]晏殊
一曲新词酒一杯。
去年天气旧亭台。
夕阳西下几时回。
无可奈何花落去，似曾相识燕归来。
小园香径独徘徊。


《望岳》  [唐]杜甫
西岳崚嶒竦处尊，诸峰罗立如儿孙。
安得仙人九节杖，拄到玉女洗头盆。
车箱入谷无归路，箭栝通天有一门。
稍待西风凉冷后，高寻白帝问真源。


《碛中作》  [唐]岑参
走马西来欲到天，辞家见月两回圆。
今夜不知何处宿，平沙万里绝人烟。


《书事》  [唐]王维
轻阴阁小雨，深院昼慵开。
坐看苍苔色，欲上人衣来。


《自遣》  [唐]李白
对酒不觉暝，落花盈我衣。
醉起步溪月，鸟还人亦稀。


《月下独酌其四》  [唐]李白
穷愁千万端。
美酒三百杯。
愁多酒虽少。
酒倾愁不来。
所以知酒圣。
酒酣心自开。
辞粟卧首阳。
屡空饥颜回。
当代不乐饮。
虚名安用哉。
蟹螯即金液。
糟丘是蓬莱。
且须饮美酒。
乘月醉高台。


《送别》  [唐]李白
寻阳五溪水，沿洄直入巫山里。
胜境由来人共传，君到南中自称美。
送君别有八月秋，飒飒芦花复益愁。
云帆望远不相见，日暮长江空自流。


《临路歌》  [唐]李白
大鹏飞兮振八裔，中天摧兮力不济。
馀风激兮万世，游扶桑兮挂石袂。
后人得之传此，仲尼亡兮谁为出涕。


《清溪行  ( 一作宣州清溪 )》  [唐]李白
清溪清我心，水色异诸水。
借问新安江，见底何如此。
人行明镜中，鸟度屏风里。
向晚猩猩啼，空悲远游子。


《玉壶吟》  [唐]李白
烈士击玉壶，壮心惜暮年。
三杯拂剑舞秋月，忽然高咏涕泗涟。
凤凰初下紫泥诏，谒帝称觞登御筵。
揄扬九重万乘主，谑浪赤墀青琐贤。
朝天数换飞龙马，敕赐珊瑚白玉鞭。
世人不识东方朔，大隐金门是谪仙。
西施宜笑复宜颦，丑女效之徒累身。
君王虽爱蛾眉好，无奈宫中妒杀人。


《独不见》  [唐]李白
白马谁家子，黄龙边塞儿。
天山三丈雪，岂是远行时。
春蕙忽秋草，莎鸡鸣西池。
风摧寒棕响，月入霜闺悲。
忆与君别年，种桃齐蛾眉。
桃今百馀尺，花落成枯枝。
终然独不见，流泪空自知。


《渔父·浪花有意千重雪》  [唐]李煜
浪花有意千里雪，桃花无言一队春。
一壶酒，一竿身，快活如侬有几人。


《忆梅》  [唐]李商隐
定定住天涯，依依向物华。
寒梅最堪恨，常作去年花。


《临江仙·梦觉小庭院》  [宋]柳永
梦觉小庭院，冷风淅淅，疏雨潇潇。
绮窗外，秋声败叶狂飘。
心摇。
奈寒漏永，孤帏悄，泪烛空烧。
无端处，是绣衾鸳枕，闲过清宵。
萧条。
牵情系恨，争向年少偏饶。
觉新来、憔悴旧日风标。
魂消。
念欢娱事，烟波阻、后约方遥。
还经岁，问怎生禁得，如许无聊。


《满江红·暮雨初收》  [宋]柳永
暮雨初收，长川静、征帆夜落。
临岛屿、蓼烟疏淡，苇风萧索。
几许渔人飞短艇，尽载灯火归村落。
遣行客、当此念回程，伤漂泊。
桐江好，烟漠漠。
波似染，山如削。
绕严陵滩畔，鹭飞鱼跃。
游宦区区成底事，平生况有云泉约。
归去来、一曲仲宣吟，从军乐。


《长信秋词五首》  [唐]王昌龄
金井梧桐秋叶黄，珠帘不卷夜来霜。
熏笼玉枕无颜色，卧听南宫清漏长。
高殿秋砧响夜阑，霜深犹忆御衣寒。
银灯青琐裁缝歇，还向金城明主看。
奉帚平明金殿开，且将团扇暂徘徊。
玉颜不及寒鸦色，犹带昭阳日影来。
真成薄命久寻思，梦见君王觉后疑。
火照西宫知夜饮，分明复道奉恩时。
长信宫中秋月明，昭阳殿下捣衣声。
白露堂中细草迹，红罗帐里不胜情。


《致酒行》  [唐]李贺
零落栖迟一杯酒，主人奉觞客长寿。
主父西游困不归，家人折断门前柳。
吾闻马周昔作新丰客，天荒地老无人识。
空将笺上两行书，直犯龙颜请恩泽。
我有迷魂招不得，雄鸡一声天下白。
少年心事当拿云，谁念幽寒坐呜呃。


《子夜四时歌：春歌》  [唐]李白
秦地罗敷女，采桑绿水边。
素手青条上，红妆白日鲜。
蚕饥妾欲去，五马莫留连。


《圆圆曲》  [清]吴伟业
鼎湖当日弃人间，破敌收京下玉关。
恸哭六军俱缟素，冲冠一怒为红颜。
红颜流落非吾恋，逆贼天亡自荒宴。
电扫黄巾定黑山，哭罢君亲再相见。
相见初经田窦家，侯门歌舞出如花。
许将戚里箜篌伎，等取将军油壁车。
家本姑苏浣花里，圆圆小字娇罗绮。
梦向夫差苑里游，宫娥拥入君王起。
前身合是采莲人，门前一片横塘水。
横塘双桨去如飞，何处豪家强载归。
此际岂知非薄命，此时唯有泪沾衣。
薰天意气连宫掖，明眸皓齿无人惜。
夺归永巷闭良家，教就新声倾坐客。
坐客飞觞红日暮，一曲哀弦向谁诉？
白晳通侯最少年，拣取花枝屡回顾。
早携娇鸟出樊笼，待得银河几时渡？
恨杀军书抵死催，苦留后约将人误。
相约恩深相见难，一朝蚁贼满长安。
可怜思妇楼头柳，认作天边粉絮看。
遍索绿珠围内第，强呼绛树出雕阑。
若非壮士全师胜，争得蛾眉匹马还？　　
蛾眉马上传呼进，云鬟不整惊魂定。
蜡炬迎来在战场，啼妆满面残红印。
专征萧鼓向秦川，金牛道上车千乘。
斜谷云深起画楼，散关月落开妆镜。
传来消息满江乡，乌桕红经十度霜。
教曲伎师怜尚在，浣纱女伴忆同行。
旧巢共是衔泥燕，飞上枝头变凤凰。
长向尊前悲老大，有人夫婿擅侯王。
当时只受声名累，贵戚名豪竞延致。
一斛明珠万斛愁，关山漂泊腰肢细。
错怨狂风飏落花，无边春色来天地。
尝闻倾国与倾城，翻使周郎受重名。
妻子岂应关大计，英雄无奈是多情。
全家白骨成灰土，一代红妆照汗青。
君不见，馆娃初起鸳鸯宿，越女如花看不足。
香径尘生乌自啼，屧廊人去苔空绿。
换羽移宫万里愁，珠歌翠舞古梁州。
为君别唱吴宫曲，汉水东南日夜流！


《浣溪沙》  [清]纳兰性德
莲漏三声烛半条，杏花微雨湿红绡，那将红豆记无聊？
春色已看浓似酒，归期安得信如潮，离魂入夜倩谁招？


《咏白海棠》  [清]曹雪芹
半卷湘帘半掩门，碾冰为土玉为盆。
偷来梨蕊三分白，借得梅花一缕魂。
月窟仙人缝缟袂，秋闺怨女拭啼痕。
娇羞默默同谁诉，倦倚西风夜已昏。


《一剪梅·记得同烧此夜香》  [宋]辛弃疾
记得同烧此夜香，人在回廊，月在回廊。
而今独自睚昏黄，行也思量，坐也思量。
锦字都来三两行，千断人肠，万断人肠。
雁儿何处是仙乡？来也恓惶，去也恓惶。


《少年游·并刀如水》  [宋]周邦彦
并刀如水，吴盐胜雪，纤手破新橙。
锦幄初温，兽烟不断，相对坐调笙。
低声问向谁行宿，城上已三更。
马滑霜浓，不如休去，直是少人行。


《鹧鸪天·守得莲开结伴游》  [宋]晏几道
守得莲开结伴游，约开萍叶上兰舟。
来时浦口云随棹，采罢江边月满楼。
花不语，水空流，年年拚得为花愁。
明朝万一西风劲，争奈朱颜不耐秋。


《小重山·春到长门春草青》  [宋]李清照
春到长门春草青，红梅些子破，未开匀。
碧云笼碾玉成尘，留晓梦，惊破一瓯春。
花影压重门，疏帘铺淡月，好黄昏。
二年三度负东君，归来也，著意过今春。


《蝶恋花 离情》  [宋]李清照
暖雨晴风初破冻，柳眼梅腮，已觉春心动。
酒意诗情谁与共？泪融残粉花钿重。
乍试夹衫金缕缝，山枕斜欹，枕损钗头凤。
独抱浓愁无好梦，夜阑犹剪灯花弄。


《听筝》  [唐]李端
鸣筝金粟柱，素手玉房前。
欲得周郎顾，时时误拂弦。


《送别》  [唐]李白
斗酒渭城边，垆头醉不眠。
梨花千树雪，杨叶万条烟。
惜别倾壶醑，临分赠马鞭。
看君颍上去，新月到应圆。


《赠白马王彪》  [魏晋]曹植
黄初四年五月，白马王、任城王与余俱朝京师、会节气。
到洛阳，任城王薨。
至七月，与白马王还国。
后有司以二王归藩，道路宜异宿止，意毒恨之。
盖以大别在数日，是用自剖，
与王辞焉，愤而成篇。
谒帝承明庐，逝将归旧疆。
清晨发皇邑，日夕过首阳。
伊洛广且深，欲济川无梁。
泛舟越洪涛，怨彼东路长。
顾瞻恋城阙，引领情内伤。
太谷何寥廓，山树郁苍苍。
霖雨泥我涂，流潦浩纵横。
中逵绝无轨，改辙登高岗。
修坂造云日，我马玄以黄。
玄黄犹能进，我思郁以纡。
郁纡将何念，亲爱在离居。
本图相与偕，中更不克俱。
鸱枭鸣衡轭，豺狼当路衢。
苍蝇间白黑，谗巧令亲疏。
欲还绝无蹊，揽辔止踟蹰。
踟蹰亦何留？相思无终极。
秋风发微凉，寒蝉鸣我侧。
原野何萧条，白日忽西匿。
归鸟赴乔林，翩翩厉羽翼。
孤兽走索群，衔草不遑食。
感物伤我怀，抚心长太息。
太息将何为，天命与我违。
奈何念同生，一往形不归。
孤魂翔故域，灵柩寄京师。
存者忽复过，亡殁身自衰。
人生处一世，去若朝露晞。
年在桑榆间，影响不能追。
自顾非金石，咄唶令心悲。
心悲动我神，弃置莫复陈。
丈夫志四海，万里犹比邻。
恩爱苟不亏，在远分日亲。
何必同衾帱，然后展慇懃。
忧思成疾疢，无乃儿女仁。
仓卒骨肉情，能不怀苦辛？
苦辛何虑思，天命信可疑。
虚无求列仙，松子久吾欺。
变故在斯须，百年谁能持？
离别永无会，执手将何时？
王其爱玉体，俱享黄髪期。
收泪即长路，援笔从此辞。


《悲愤诗》  [魏晋]蔡琰
汉季失权柄，董卓乱天常。
志欲图篡弑，先害诸贤良。
逼迫迁旧邦，拥主以自疆。
海内兴义师，欲共讨不祥。
卓众来东下，金甲耀日光。
平土人脆弱，来兵皆胡羌。
猎野围城邑，所向悉破亡。
斩截无孑遗，尸骸相撑拒。
马边悬男头，马后载妇女。
长驱西入关，迥路险且阻。
还顾邈冥冥，肝脾为烂腐。
所略有万计，不得令屯聚。
或有骨肉俱，欲言不敢语。
失意机徵间，辄言毙降虏。
要当以亭刃，我曹不活汝。
岂复惜性命，不堪其詈骂。
或便加棰杖，毒痛参并下。
旦则号泣行，夜则悲吟坐。
欲死不能得，欲生无一可。
彼苍者何辜，乃遭此厄祸。
边荒与华异，人俗少义理。
处所多霜雪，胡风春夏起。
翩翩吹我衣，肃肃入我耳。
感时念父母，哀叹无穷已。
有客从外来，闻之常欢喜。
迎问其消息，辄复非乡里。
邂逅徼时愿，骨肉来迎己。
己得自解免，当复弃儿子。
天属缀人心，念别无会期。
存亡永乖隔，不忍与之辞。
儿前抱我颈，问母欲何之。
人言母当去，岂复有还时。
阿母常仁恻，今何更不慈。
我尚未成人，奈何不顾思。
见此崩五内，恍惚生狂痴。
号泣手抚摩，当发复回疑。
兼有同时辈，相送告离别。
慕我独得归，哀叫声摧裂。
马为立踟蹰，车为不转辙。
观者皆嘘唏，行路亦呜咽。
去去割情恋，遄征日遐迈。
悠悠三千里，何时复交会。
念我出腹子，匈臆为摧败。
既至家人尽，又复无中外。
城廓为山林，庭宇生荆艾。
白骨不知谁，纵横莫覆盖。
出门无人声，豺狼号且吠。
茕茕对孤景，怛咤糜肝肺。
登高远眺望，魂神忽飞逝。
奄若寿命尽，旁人相宽大。
为复强视息，虽生何聊赖。
托命于新人，竭心自勖励。
流离成鄙贱，常恐复捐废。
人生几何时，怀忧终年岁。


《燕燕》  [先秦]诗经
燕燕于飞，差池其羽。
之子于归，远送于野。
瞻望弗及，泣涕如雨。
燕燕于飞，颉之颃之。
之子于归，远于将之。
瞻望弗及，伫立以泣。
燕燕于飞，下上其音。
之子于归，远送于南。
瞻望弗及，实劳我心。
仲氏任只，其心塞渊。
终温且惠，淑慎其身。
先君之思，以勖寡人。


《十月之交》  [先秦]诗经
十月之交，朔月辛卯。
日有食之，亦孔之丑。
彼月而微，此日而微；
今此下民，亦孔之哀。
日月告凶，不用其行。
四国无政，不用其良。
彼月而食，则维其常；
此日而食，于何不臧。
烨烨震电，不宁不令。
百川沸腾，山冢崒崩。
高岸为谷，深谷为陵。
哀矜之人，胡憯莫惩？
皇父卿士，番维司徒。
家伯维宰，仲允膳夫。
棸子内史，蹶维趣马。
楀维师氏，醘妻煽方处。
抑此皇父，岂曰不时？
胡为我作，不即我谋？
彻我墙屋，田卒污莱。
曰予不戕，礼则然矣。
皇父孔圣，作都于向。
择三有事，亶侯多藏。
不慭遗一老，俾守我王。
择有车马，以居徂向。
黾勉从事，不敢告劳。
无罪无辜，谗口嚣嚣。
下民之孽，匪降自天。
噂沓背憎，职竞由人。
悠悠我里，亦孔之痗。
四方有羡，我独居忧。
民莫不逸，我独不敢休。
天命不彻，我不敢效我友自逸。


《和贾舍人早朝》  [唐]岑参
鸡鸣紫陌曙光寒，莺啭皇州春色阑。
金阙晓钟开万户，玉阶仙仗拥千官。
花迎剑佩星初落，柳拂旌旗露未干。
独有凤凰池上客，阳春一曲和皆难。


《客中初夏》  [宋]司马光
四月清和雨乍晴，南山当户转分明。
更无柳絮因风起，惟有葵花向日倾。


《梅花》  [宋]杨万里
花早春何力，香寒晓尽吹。
月摇横水影，雪带入瓶枝。


《天净沙 夏》  [元]白朴
云收雨过波添，楼高水冷瓜甜，绿树阴垂画檐。
纱厨藤簟，玉人罗扇轻缣。


《七绝·贾谊》  [现代]毛泽东
贾生才调世无伦，哭泣情怀吊屈文。
梁王堕马寻常事，何用哀伤付一生。


《励学篇》  [宋]宋真宗
富家不用买良田，书中自有千钟粟。
安居不用架高楼，书中自有黄金屋。
娶妻莫恨无良媒，书中自有颜如玉。
出门莫恨无人随，书中车马多如簇。
男儿欲遂平生志，五经勤向窗前读。


《书愤》  [宋]陆游
镜里流年两鬓残，寸心自许尚如丹。
衰迟罢试戎衣窄，悲愤犹争宝剑寒。
远戍十年临的博，壮图万里战皋兰。
关河自古无穷事，谁料如今袖手看！


《七言》  [唐]吕岩
周行独力出群伦，默默昏昏亘古存。
无象无形潜造化，有门有户在乾坤。
色非色际谁穷处，空不空中自得根。
此道非从它外得，千言万语谩评论。
通灵一颗正金丹，不在天涯地角安。
讨论穷经深莫究，登山临水杳无看。
光明暗寄希夷顶，赫赤高居混沌端。
举世若能知所寓，超凡入圣弗为难。
落魄红尘四十春，无为无事信天真。
生涯只在乾坤鼎，活计惟凭日月轮。
八卦气中潜至宝，五行光里隐元神。
桑田改变依然在，永作人间出世人。
独处乾坤万象中，从头历历运元功。
纵横北斗心机大，颠倒南辰胆气雄。
鬼哭神号金鼎结，鸡飞犬化玉炉空。
如何俗士寻常觅，不达希夷不可穷。
谁信华池路最深，非遐非迩奥难寻。
九年采炼如红玉，一日圆成似紫金。
得了永祛寒暑逼，服之应免死生侵。
劝君门外修身者，端念思惟此道心。
水府寻铅合火铅，黑红红黑又玄玄。
气中生气肌肤换，精里含精性命专。
药返便为真道士，丹还本是圣胎仙。
出神入定虚华语，徒费功夫万万年。
九鼎烹煎九转砂，区分时节更无差。
精神气血归三要，南北东西共一家。
天地变通飞白雪，阴阳和合产金花。
终期凤诏空中降，跨虎骑龙谒紫霞。
凭君子后午前看，一脉天津在脊端。
金阙内藏玄谷子，玉池中坐太和官。
只将至妙三周火，炼出通灵九转丹。
直指几多求道者，行藏莫离虎龙滩。
返本还元道气平，虚非形质转分明。
水中白雪微微结，火里金莲渐渐生。
圣汞论时非有体，真铅穷看亦无名。
吾今为报修行者，莫向烧金问至精。
安排鼎灶炼玄根，进退须明卯酉门。
绕电奔云飞日月，驱龙走虎出乾坤。
一丸因与红颜驻，九转能烧白发痕。
此道幽微知者少，茫茫尘世与谁论。
醍醐一盏诗一篇，暮醉朝吟不记年。
乾马屡来游九地，坤牛时驾出三天。
白龟窟里夫妻会，青凤巢中子母圆。
提挈灵童山上望，重重叠叠是金钱。
认得东西木与金，自然炉鼎虎龙吟。
但随天地明消息，方识阴阳有信音。
左掌南辰攀鹤羽，右擎北极剖龟心。
神仙亲口留斯旨，何用区区向外寻。
一本天机深更深，徒言万劫与千金。
三冬大热玄中火，六月霜寒表外阴。
金为浮来方见性，木因沈后始知心。
五行颠倒堪消息，返本还元在己寻。
虎将龙军气宇雄，佩符持甲去匆匆。
铺排剑戟奔如电，罗列旌旗疾似风。
活捉三尸焚鬼窟，生禽六贼破魔宫。
河清海晏乾坤净，世世安居道德中。
我家勤种我家田，内有灵苗活万年。
花似黄金苞不大，子如白玉颗皆圆。
栽培全赖中宫土，灌溉须凭上谷泉。
直候九年功满日，和根拔入大罗天。
寻常学道说黄芽，万水千山觅转差。
有畛有园难下种，无根无脚自开花。
九三鼎内烹如酪，六一炉中结似霞。
不日成丹应换骨，飞升遥指玉皇家。
四六关头路坦平，行人到此不须惊。
从教犊驾轰轰转，尽使羊车轧轧鸣。
渡海经河稀阻滞，上天入地绝欹倾。
功成直入长生殿，袖出神珠彻夜明。
九六相交道气和，河车昼夜迸金波。
呼时一一关头转，吸处重重脉上摩。
电激离门光海岳，雷轰震户动婆娑。
思量此道真长远，学者多迷溺爱河。
金丹不是小金丹，阴鼎阳炉里面安。
尽道东山寻汞易，岂知西海觅铅难。
玄珠窟里行非远，赤水滩头去便端。
认得灵竿真的路，何劳礼月步星坛。
古今机要甚分明，自是众生力量轻。
尽向有中寻有质，谁能无里见无形。
真铅圣汞徒虚费，玉室金关不解扃。
本色丹瓢推倒后，却吞丸药待延龄。
浮名浮利两何堪，回首归山味转甘。
举世算无心可契，谁人更与道相参。
寸犹未到甘谈尺，一尚难明强说三。
经卷葫芦并拄杖，依前担入旧江南。
本来无作亦无行，行着之时是妄情。
老氏语中犹未决，瞿昙言下更难明。
灵竿有节通天去，至药无根得地生。
今日与君无吝惜，功成只此是蓬瀛。
解将火种种刀圭，火种刀圭世岂知。
山上长男骑白马，水边少女牧乌龟。
无中出有还丹象，阴里生阳大道基。
颠倒五行凭匠手，不逢匠手莫施为。
三千余法论修行，第一烧丹路最亲。
须是坎男端的物，取他离女自然珍。
烹成不死砂中汞，结出长生水里银。
九转九还功若就，定将衰老返长春。
欲种长生不死根，再营阴魄及阳魂。
先教玄母归离户，后遣空王镇坎门。
虎到甲边风浩浩，龙居庚内水温温。
迷途争与轻轻泄，此理须凭达者论。
闭目存神玉户观，时来火候递相传。
云飞海面龙吞汞，风击岩巅虎伏铅。
一旦炼成身内宝，等闲探得道中玄。
刀圭饵了丹书降，跳出尘笼上九天。
千日功夫不暂闲，河车搬载上昆山。
虎抽白汞安炉里，龙发红铅向鼎间。
仙府记名丹已熟，阴司除籍命应还。
彩云捧足归何处，直入三清谢圣颜。
解匹真阴与正阳，三年功满结成霜。
神龟出入庚辛位，丹凤翱翔甲乙方。
九鼎先辉双瑞气，三元中换五毫光。
尘中若有同机者，共住烟霄不死乡。
修生一路就中难，迷者徒将万卷看。
水火均平方是药，阴阳差互不成丹。
守雌勿失雄方住，在黑无亏白自乾。
认得此般真妙诀，何忧风雨妒衰残。
才吞一粒便安然，十二重楼九曲连。
庚虎循环餐绛雪，甲龙夭乔迸灵泉。
三三上应三千日，九九中延九万年。
须得有缘方可授，未曾轻泄与人传。
谁知神水玉华池，中有长生性命基。
运用须凭龙与虎，抽添全藉坎兼离。
晨昏点尽黄金粉，顷刻修成玉石脂。
斋戒饵之千日后，等闲轻举上云梯。
九天云净鹤飞轻，衔简翩翩别太清。
身外红尘随意换，炉中白石立时成。
九苞凤向空中舞，五色云从足下生。
回首便归天上去，愿将甘雨救焦氓。
婴儿迤逦降瑶阶，手握玄珠直下来。
半夜紫云披素质，几回赤气掩桃腮。
微微笑处机关转，拂拂行时户牖开。
此是吾家真一子，庸愚谁敢等闲猜。
水得天符下玉都，三千日里积功夫。
祷祈天地开金鼎，收拾阴阳锁玉壶。
便觉凡躯能变化，深知妙道不虚图。
时来试问尘中叟，这个玄机世有无。
谁识寰中达者人，生平解法水中银。
一条拄杖撑天地，三尺昆吾斩鬼神。
大醉醉来眠月洞，高吟吟去傲红尘。
自从悟里终身后，赢得蓬壶永劫春。
红炉迸溅炼金英，一点灵珠透室明。
摆动乾坤知道力，逃移生死见功程。
逍遥四海留踪迹，归去三清立姓名。
直上五云云路稳，紫鸾朱凤自来迎。
时人若要学长生，先是枢机昼夜行。
恍惚中间专志气，虚无里面固元精。
龙交虎战三周毕，兔走乌飞九转成。
炼出一炉神圣药，五云归去路分明。
亦无得失亦无言，动即施功静即眠。
驱遣赤牛耕宇宙，分张玉粒种山川。
栽培不惮劳千日，服食须知活万年。
今日示君君好信，教君见世作神仙。
不须两两与三三，只在昆仑第一岩。
逢润自然情易伏，遇炎常恐性难降。
有时直入三元户，无事还归九曲江。
世上有人烧得住，寿齐天地更无双。
本末无非在玉都，亦曾陆地作凡夫。
吞精食气先从有，悟理归真便入无。
水火自然成既济，阴阳和合自相符。
炉中炼出延年药，溟渤从教变复枯。
无名无利任优游，遇酒逢歌且唱酬。
数载未曾经圣阙，千年唯只在仙州。
寻常水火三回进，真个夫妻一处收。
药就功成身羽化，更抛尘坌出凡流。
杳杳冥冥莫问涯，雕虫篆刻道之华。
守中绝学方知奥，抱一无言始见佳。
自有物如黄菊蕊，更无色似碧桃花。
休将心地虚劳用，煮铁烧金转转差。
还丹功满未朝天，且向人间度有缘。
拄杖两头担日月，葫芦一个隐山川。
诗吟自得闲中句，酒饮多遗醉后钱。
若问我修何妙法，不离身内汞和铅。
半红半黑道中玄，水养真金火养铅。
解接往年三寸气，还将运动一周天。
烹煎尽在阴阳力，进退须凭日月权。
只此功成三岛外，稳乘鸾凤谒诸仙。
返本还元已到乾，能升能降号飞仙。
一阳生是兴功日，九转周为得道年。
炼药但寻金里水，安炉先立地中天。
此中便是还丹理，不遇奇人誓莫传。
飞龙九五已升天，次第还当赤帝权。
喜遇汞珠凝正午，幸逢铅母结重玄。
狂猿自伏何须炼，野马亲调不着鞭。
炼就一丸天上药，顿然心地永刚坚。
举世何人悟我家，我家别是一荣华。
盈箱贮积登仙录，满室收藏伏火砂。
顿饮长生天上酒，常栽不死洞中花。
凡流若问吾生计，遍地纷纷五彩霞。
津能充渴气充粮，家住三清玉帝乡。
金鼎炼来多外白，玉虚烹处彻中黄。
始知青帝离宫住，方信金精水府藏。
流俗要求玄妙理，参同契有两三行。
紫诏随鸾下玉京，元君相命会三清。
便将金鼎丹砂饵，时拂霞衣驾鹤行。
天上双童持珮引，月中娇女执幡迎。
此时功满参真后，始信仙都有姓名。
修修修得到乾乾，方号人间一醉仙。
世上光阴催短景，洞中花木任长年。
形飞峭壁非凡骨，神在玄宫别有天。
唯愿先生频一顾，更玄玄外问玄玄。


《题菊花》  [唐]黄巢
飒飒西风满院栽，蕊寒香冷蝶难来。
他年我若为青帝，报与桃花一处开。


《白牡丹》  [唐]王贞白
谷雨洗纤素，裁为白牡丹。
异香开玉合，轻粉泥银盘。
晓贮露华湿，宵倾月魄寒。
家人淡妆罢，无语倚朱栏。


《对雪》  [唐]高骈
六出飞花入户时，坐看青竹变琼枝。
如今好上高楼望，盖尽人间恶路岐。


《无题》  [唐]李商隐
万里风波一叶舟，忆归初罢更夷犹。
碧江地没元相引，黄鹤沙边亦少留。
益德冤魂终报主，阿童高义镇横秋。
人生岂得长无谓，怀古思乡共白头。


《西江月·剩欲读书已懒》  [宋]辛弃疾
胜欲读书已懒，只因多病长闲。
听风听雨小窗眠。
过了春光太半。
往事如寻去鸟，清愁难解连环。
流莺不肯入西园。
唤起画梁飞燕。


《水调歌头·落日古城角》  [宋]辛弃疾
落日古城角，把酒劝君留。
长安路远，何事风雪敝貂裘。
散尽黄金身世，不管秦楼人怨，归计狎沙鸥。
明夜扁舟去，和月载离愁。
功名事，身未老，几时休。
诗书万卷，致身须到古伊周。
莫学班超投笔，纵得封侯万里，憔悴老边州。
何处依刘客，寂寞赋登楼。


《贺新郎·绿树听鹈鴂》  [宋]辛弃疾
绿树听鹈鴂。
更那堪、鹧鸪声住，杜鹃声切。
啼到春归无寻处，苦恨芳菲都歇。
算未抵、人间离别。
马上琵琶关塞黑，更长门、翠辇辞金阙。
看燕燕，送归妾。
将军百战身名裂。
向河梁、回头万里，故人长绝。
易水萧萧西风冷，满座衣冠似雪。
正壮士、悲歌未彻。
啼鸟还知如许恨，料不啼清泪长啼血。
谁共我，醉明月。


《点绛唇·红杏飘香》  [宋]苏轼
红杏飘香，柳含烟翠拖轻缕。
水边朱户。
尽卷黄昏雨。
烛影摇风，一枕伤春绪。
归不去。
凤楼何处。
芳草迷归路。


《浣溪沙》  [宋]苏轼
风卷珠帘自上钩。
萧萧乱叶报新秋。
独携纤手上高楼。
缺月向人舒窈窕，三星当户照绸缪。
香生雾縠见纤柔。


《行香子·过七里濑》  [宋]苏轼
一叶舟轻，双桨鸿惊。
水天清、影湛波平。
鱼翻藻鉴，鹭点烟汀。
过沙溪急，霜溪冷，月溪明。
重重似画，曲曲如屏。
算当年、虚老严陵。
君臣一梦，今古空名。
但远山长，云山乱，晓山青。


《永遇乐 夜宿燕子楼，梦盼盼，因作此词》  [宋]苏轼
明月如霜，好风如水，清景无限。
曲港跳鱼，圆荷泻露，寂寞无人见。
紞如三鼓，铿然一叶，黯黯梦云惊断。
夜茫茫，重寻无处，觉来小园行遍。
天涯倦客，山中归路，望断故园心眼。
燕子楼空，佳人何在，空锁楼中燕。
古今如梦，何曾梦觉，但有旧欢新怨。
异时对，黄楼夜景，为余浩叹。


《西江月　平山堂》  [宋]苏轼
三过平山堂下，半生弹指声中。
十年不见老仙翁。
壁上龙蛇飞动。
欲吊文章太守，仍歌杨柳春风。
休言万事转头空。
未转头时皆梦。


《西江月·照野弥弥浅浪》  [宋]苏轼
照野弥弥浅浪，横空暧暧微霄。
障泥未解玉骢骄。
我欲醉眠芳草。
可惜一溪明月，莫教踏破琼瑶。
解鞍敧枕绿杨桥。
杜宇一声春晓。


《满庭芳·蜗角虚名》  [宋]苏轼
蜗角虚名，蝇头微利，算来著甚干忙。
事皆前定，谁弱又谁强。
且趁闲身未老，尽放我、些子疏狂。
百年里，浑教是醉，三万六千场。
思量。
能几许，忧愁风雨，一半相妨，又何须，抵死说短论长。
幸对清风皓月，苔茵展、云幕高张。
江南好，千钟美酒，一曲满庭芳。


《满庭芳·归去来兮》  [宋]苏轼
归去来兮，吾归何处，万里家在岷峨。
百年强半，来日苦无多。
坐见黄州再闰，儿童尽、楚语吴歌。
山中友，鸡豚社酒，相劝老东坡。
云何。
当此去，人生底事，来往如梭。
待闲看，秋风洛水清波。
好在堂前细柳，应念我、莫翦柔柯。
仍传语，江南父老，时与晒渔蓑。


《鹧鸪天·画毂雕鞍狭路逢》  [宋]宋祁
画毂雕鞍狭路逢，一声肠断绣帘中。
身无彩凤双飞翼，心有灵犀一点通。
金作屋，玉为笼，车如流水马如龙。
刘郎已恨蓬山远，更隔蓬山几万重。


《酌酒与裴迪》  [唐]王维
酌酒与君君自宽，人情翻覆似波澜。
白首相知犹按剑，朱门先达笑弹冠。
草色全经细雨湿，花枝欲动春风寒。
世事浮云何足问，不如高卧且加餐。


《杂曲歌辞·忆江南》  [唐]白居易
江南好，风景旧曾谙。
日出江花红胜火，春来江水绿如蓝。
能不忆江南。
江南忆，最忆是杭州。
山寺月中寻桂子，郡亭枕上看潮头。
何日更重游。
江南忆，其次忆吴宫。
吴酒一杯春竹叶，吴娃双舞醉芙蓉。
早晚复相逢。


《如意娘》  [唐]武则天
看朱成碧思纷纷，憔悴支离为忆君。
不信比来长下泪，开箱验取石榴裙。


《七夕》  [唐]杜牧
云阶月地一相过，未抵经年别恨多。
最恨明朝洗车雨，不教回脚渡天河。


《题峰顶寺》  [唐]李白
夜宿峰顶寺。
举手扪星辰。
不敢高声语。
恐惊天上人。


《自代内赠》  [唐]李白
宝刀截流水，无有断绝时。
妾意逐君行，缠绵亦如之。
别来门前草，秋巷春转碧。
扫尽更还生，萋萋满行迹。
鸣凤始相得，雄惊雌各飞。
游云落何山，一往不见归。
估客发大楼，知君在秋浦。
梁苑空锦衾，阳台梦行雨。
妾家三作相，失势去西秦。
犹有旧歌管，凄清闻四邻。
曲度入紫云，啼无眼中人。
妾似井底桃，开花向谁笑。
君如天上月，不肯一回照。
窥镜不自识，别多憔悴深。
安得秦吉了，为人道寸心。
